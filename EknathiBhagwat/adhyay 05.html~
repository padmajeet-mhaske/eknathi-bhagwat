<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body bgcolor="#ffffff">
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय पांचवा</h2>
<p><br/></p>
<p>श्रीगणेशाय नमः । श्रीकृष्णाय नमः ॥</p>
<p>ॐ नमो सद्गुरु देवा उदारा । म्हणतां कृपण तूं खरा 
।</p>
<p>मागतें आपुलिया घरा । दुजेपणें दारा येवों नेदिसी 
॥ १ ॥</p>
<p>अवचटें मागतयासी । जैं भेटी होय तुजसी ।</p>
<p>तैं घोट भरूं धांवसी । देखतांचि घेसी जीवें त्यातें 
॥ २ ॥</p>
<p>जे जे मागों येती तुजपासीं । ते बांधोन ऐक्यतेमाजीं 
सूदसी ।</p>
<p>शेखीं त्यांचे सोडवणेसी । भेटी दुसर्‍यासी स्वप्नींही 
नव्हे ॥ ३ ॥</p>
<p>अणुमात्र तुझी प्राप्ती । अवचटें चढे ज्याचे हातीं 
।</p>
<p>त्याचिये संसारसंपत्ती । सर्वस्वें निश्चितीं 
नाडिसी तूं ॥ ४ ॥</p>
<p>मैंदाचा विडा घेतां । तो प्रवर्ते आपुले घाता ।</p>
<p>तेवीं तुझी प्रसन्नता । झालिया जीविता स्वयें नाशी 
॥ ५ ॥</p>
<p>जे जे तुजपें मागों आले । ते ते सर्वस्वें नागवले 
।</p>
<p>शेखीं नागवे तुवां केले । निर्लज्ज झाले तिहीं लोकीं 
॥ ६ ॥</p>
<p>ऐशी तुझी निर्वाणगती । त्या तुझी उदार कीर्ती ।</p>
<p>घडे म्हणशी कैशा रीतीं । ते अगाध स्थिति अवधारीं 
॥ ७ ॥</p>
<p>मागें उदार वाखणिले । तेही आपणियांऐसे केले ।</p>
<p>मग सर्वस्व आपुलें । दान दिधलें दातृत्वें ॥ ८ ॥</p>
<p>षड्गुणैश्र्वर्यवैभवेंसीं । आपणियातें दाना देसी 
।</p>
<p>दिधलें तें घेवों नेणसी । कदाकाळेंसीं कल्पांतीं 
॥ ९ ॥</p>
<p>आपणियां दिधलें दान । यालागीं तूं दासां अधीन ।</p>
<p>मग त्यांचेनि छंदें जाण । सर्वस्वें आपण नाचसी ॥ 
१० ॥</p>
<p>बळीनें सर्वस्व केलें दान । शेखीं तूं झालासि त्या‌अधीन 
।</p>
<p>त्याचें व्दारपाळपण । अद्यापि आपण चालविसी ॥ ११ 
॥</p>
<p>धर्में अर्पिलें अग्रपूजेसी । शेखीं तूं त्याची 
सेवा करिसी ।</p>
<p>नाना संकटें स्वयें सोशिसी । अंगें काढिसी उच्छिष्टें 
॥ १२ ॥</p>
<p>तुझा निजभक्तु अंब‌ऋषी । त्याचे गर्भवास तूं सोशिसी 
।</p>
<p>तुज गौळिये राखिती हृषीकेशी । शेखीं त्या गोपाळांसी 
रक्षिलें ॥ १३ ॥</p>
<p>एवं स्वस्वरूप द्यावयासी । उदारत्व तुजपासीं ।</p>
<p>हें न ये गा आणिकांसी । हृषीकेशी कृपाळुवा ॥ १४ ॥
</p>
<p>तो तूं परम उदार ऐसा । राया रंका समभावें सरिसा ।
</p>
<p>भावो तेथ भरंवसा । तूं आपैसा आतुडसी ॥ १५ ॥</p>
<p>त्या तुझिया प्राप्तीलागीं । कपाटें सदा सेविती 
योगी ।</p>
<p>एक ते झाले भोगविरागी । एक ते त्यागी सर्वस्वें ॥ 
१६ ॥</p>
<p>एक हिंडती दशदिशे । एक तुजलागीं झाले पिसे ।</p>
<p>परी तुझी भेटी स्वप्नींही दिसे । ऐसा न दिसे क्षण 
एक ॥ १७ ॥</p>
<p>ऐशियाही तुझी प्राप्ती । सुलभ असे एके रीतीं ।</p>
<p>जरी संतचरणीं रंगती । अतिप्रीतीं सप्रेम ॥ १८ ॥</p>
<p>संतचरणीं जो विनटला । तो निजप्राप्तीसी पावला ।
</p>
<p>संतस्वरूपें अवतरला । स्वयें संचला परमात्मा ॥ 
१९ ॥</p>
<p>यालागीं जीं जीं संतांची रूपें । तीं तीं श्रीहरीचीं 
स्वरूपें ।</p>
<p>म्हणौनि संतांचिये कृपे । अतिसाक्षेपें अर्जावें 
॥ २० ॥</p>
<p>ते ज्ञानार्थाचे परम पिसे । यालागीं ग्रंथाचेनि 
मिसें ।</p>
<p>त्यांचे चरण अनायासें । सावकाशें वंदीन ॥ २१ ॥</p>
<p>संतकरुणावलोकन । तें मज नेत्रींचें अंजन ।</p>
<p>चरणकृपा पाहतां जाण । श्रीजनार्दन प्रकाशे ॥ २२ 
॥</p>
<p>तया जनार्दनाचिये सेवे । गुरुत्वाचेनि आडनांवें 
।</p>
<p>रिघलों निजस्वभावें । जीवेंभावें भजनासी ॥ २३ ॥
</p>
<p>भज्य-भजक-भजना । एके अंगी त्रिविध भावना ।</p>
<p>दावूनियां जगज्जीवना । जनीं जनार्दना निजभक्ती 
॥ २४ ॥</p>
<p>हे अभेदभक्ती चोखडी । परम ऐक्यें भजनगोडी ।</p>
<p>अधिकाधिक चढोवढी । वाढे आवडी निजभक्तां ॥ २५ ॥</p>
<p>देवो आपली सर्वस्वजोडी । वेंची भक्तांचिये वोढी 
।</p>
<p>ऐशी अभेदभक्तीची गोडी । पढिये गाढी गोविंदा ॥ २६ 
॥</p>
<p>यालागीं भक्तांचा शरीरभार । स्वयें वागवी श्रीधर 
।</p>
<p>आपुलेनि अंगें परपार । पाववी साचार निजभक्तां ॥ 
२७ ॥</p>
<p>’निजभक्तांचा’ देहभावो । निजांगें वागवी देवाधिदेवो 
।</p>
<p>तरी अभक्तांचा देहो । वागवावया पहा हो काय आन आहे 
’ ॥ २८ ॥</p>
<p>भक्तां नाहीं देह‍अहंता । यालागीं देवो वागविता 
।</p>
<p>पूर्ण देहाभिमान अभक्तां । त्यांसी अतिबध्दता या 
हेतू ॥ २९ ॥</p>
<p>यालागीं जो निरभिमान । तोचि भगवभ्दक्त संपूर्ण 
।</p>
<p>ज्याच्या अंगीं देहाभिमान । त्यासी भक्तपण कदा 
न घडे ॥ ३० ॥</p>
<p>निजभक्त तारितां कौतुकें । त्याची रोमावळी केवीं 
दुखे ।</p>
<p>निर्भय करोनि पूर्ण हरिखें । देवो निजमुखें निजभक्तां 
तारी ॥ ३१ ॥</p>
<p>यालागीं निरभिमानता । जे विनटले भक्तिपंथा ।</p>
<p>ते पावो देवोनि विघ्नांचे माथां । पावती तत्वतां 
भगवत्पद ॥ ३२ ॥</p>
<p>भक्तांची ऐशी स्थिती । तरी अभक्तां कवण गती ।</p>
<p>तेचिं पुसावया नृपती । प्रश्र्नार्थी प्रवर्ते 
॥ ३३ ॥</p>
<p>पंचमामाजीं निरूपण । अभक्तांची गति लक्षण ।</p>
<p>युगीं युगीं पूजाविधान । सांगेल पावन हरीचें ॥ ३४ 
॥</p>
<p>अवतारचरितपुरुषार्थु । सांगोन संपला चतुर्थु ।
</p>
<p>आतां अभक्तांचा वृत्तांतु । राजा पुसतु मुनीसी 
॥ ३५ ॥</p>
<blockquote>
<p><br/></p>
<cite><p>श्रीराजोवाच । </p></cite>
<p>भगवन्तं हरिं प्रायो न भजन्त्यात्मवित्तमाः । </p>
<p>तेषामशान्तकामानां क निष्ठाविजितात्मनाम्‌ ॥ 
१ ॥ </p>
<p><br/></p>
</blockquote>

<p>राजा म्हणे जी मुनिवरा । जो भगवभ्दजनीं पाठिमोरा 
।</p>
<p>ऐशिया अभक्ता नरा । कोण दातारा गति त्यासी ॥ ३६ ॥
</p>
<p>जे कामालागीं अति‌उभ्दट । जे सक्रोध क्रोधें तेजिष्ठ 
।</p>
<p>ते अतिलोभें लोभिष्ठ । जे परम श्रेष्ठ प्रपंची ॥ 
३७ ॥</p>
<p>जे गर्वाचे अग्रगणी । जे अहंकाराचे चूडामणी ।</p>
<p>जे विकारांची प्रवाहश्रेणी । जे उघडली खाणी विकल्पांची 
॥ ३८ ॥</p>
<p>ज्यांचे सद्‍बुध्दि‌आड आभाळ । महामोहाचें सदा सबळ 
।</p>
<p>जे छळणार्थी अतिकुशळ । जे अतिप्रबळ प्रलोभें ॥ ३९ 
॥</p>
<p>दिवसा न देखती निश्र्चितें । ते अंधारीं देखणीं 
दिवाभीतें ।</p>
<p>तेवीं नेणोनि परमार्थतें । जे अतिज्ञाते प्रपंचीं 
॥ ४० ॥</p>
<p>जे नेणती आत्महित । ज्ञान विकूनि काम पोसित ।</p>
<p>ऐसे जे कां अभक्त । त्यांची गति निश्र्चित सांग मज 
॥ ४१ ॥</p>
<p>तुम्हांऐसे सद्‍बुध्दी । चालते बोधाचे उदधी ।</p>
<p>भाग्यें लाधलों ज्ञाननिधी । हा प्रश्र्न त्रिशुध्दी 
सांगवा ॥ ४२ ॥</p>
<p>राजा साक्षेपें बहुवस । पुसे अभक्तगतिविन्यास ।
</p>
<p>तो सांगावया ’चमस’ । सावकाश सरसावला ॥ ४३ ॥</p>
<blockquote>
<p><br/></p>
<cite><p>श्रीचमस उवाच । </p></cite>
<p>मुखबाहूरुपादेभ्यः पुरुषस्याश्रमैः सह । </p>
<p>चत्वारो जज्ञिरे वर्णा गुणैर्विप्रादयः पृथक्‌ ॥ २ ॥ </p>
<p><br/></p>
</blockquote>
<p>जो कां जगाचा जनकु । मुख्य गुरुत्वें तोचि एकु ।</p>
<p>त्यासी न भजे जो अविवेकु । तो नाडला लोकु सर्वस्वें 
॥ ४४ ॥</p>
<p>पुरुषापासूनि जन्मले जाण । चार्‍ही आश्रम चार्‍ही 
वर्ण ।</p>
<p>त्यांचे उत्पत्तीचें स्थान । ऐक संपूर्ण नृपनाथा 
॥ ४५ ॥</p>
<p>मुखीं वेदविद ब्राह्मण । बाहूं जन्मले राजन्य ।
</p>
<p>उरूं जन्मले वैश्यवर्ण । चरणीं जन्मस्थान शूद्रवर्णा 
॥ ४६ ॥</p>
<p>मूळीं अवघे तीन गुण । गुणयोगें वर्ण जाण ।</p>
<p>त्रिगुणीं चारी वर्ण । जन्मलक्षण घडे कैसें ॥ ४७ 
॥</p>
<p>सत्वगुणें शुध्दे ब्राह्मण । सत्वरजमिश्रें राजे 
जाण ।</p>
<p>रजतमें वैश्यवर्ण । केवळ तमोगुण शूद्रवर्ण ॥ ४८ 
॥</p>
<p>क्षत्रिय वैश्य आणि ब्राह्मण । व्दिजन्मे हे तिन्ही 
वर्ण ।</p>
<p>त्यांसी गायत्री वेदाध्ययन । शूद्र ते जाण संस्काररहित 
॥ ४९ ॥</p>
<p>ब्रह्मचर्य आणि गार्हस्थ्य । तिहीं वर्णां अवश्य 
प्राप्त ।</p>
<p>चहूं आश्रमां आश्रयभूत । जाण निश्र्चित ब्राह्मण 
॥ ५० ॥</p>
<p>गार्हस्थ्य पुरुषाच्या चरणीं । ब्रह्मचर्य हृद्‍यस्थानीं 
।</p>
<p>वक्षःस्थळीं वसती वनी । शिरोमणि संन्यास ॥ ५१ ॥</p>
<blockquote>
<p><br/></p>
<p>य एषां पुरुषं साक्षाद्‌ आत्मप्रभवमीश्वरम्‌ । 
</p>
<p>न भजन्त्यवजानन्ति स्थानाद्‍भ्रष्टाः पतन्त्यधः ॥ ३ ॥ </p>
<p><br/></p>
</blockquote>

<p>हे ब्राह्मणादि वर्ण पहा हो । ज्यापासोनि जन्मप्रभवो 
।</p>
<p>तो न भजतां देवोधिदेवो । उत्तमदेहो अधःपाती ॥ ५२ 
॥</p>
<p>पूर्वोत्तरमीमांसा दोनी । नानाशास्त्रार्थकडसणी 
।</p>
<p>स्वरूप बोलती निर्वचूनी । एवं शब्दज्ञानीं अतिचतुर 
॥ ५३ ॥</p>
<p>यापरी जे पंडीत । ज्ञानभिमानें अति‌उन्मत्त ।</p>
<p>तेणें अभिमानेंचि येथ । भजनीं निश्र्चित विमुख 
केले ॥ ५४ ॥</p>
<p>एक अज्ञानी सर्वथा । स्वप्नीं नेणती परमार्था ।
</p>
<p>ते नेणपणेंचि तत्वतां । श्रीजगन्नाथा न भजती ॥ ५५ 
॥</p>
<p>शेळी उंसाची चवी गाढी । नेणोनि पाचोळा करांडी ।</p>
<p>तेवीं नणोनि हरिभक्तीची गोडी । अज्ञानें बापुडीं 
विषयलुब्ध ॥ ५६ ॥</p>
<p>आलोडूनि वेदशास्त्रार्थ । ज्ञातपणें जे पंडित ।
</p>
<p>गर्वें हेळसिती भक्तिपंथ । अति‌उन्मत्त ज्ञातृत्वें 
॥ ५७ ॥</p>
<p>जेवीं ज्वरिताचें मुख । दूध मानी कडू विख ।</p>
<p>तेवीं ज्ञानगर्वें पंडित देख । ठेले विमुख हरिभजनीं 
॥ ५८ ॥</p>
<p>यापरी ज्ञानाभिमानी । विमुख झाले हरिभजनीं ।</p>
<p>ते जरी वर्णामाजीं अग्रगणी । तरी अधःपतनीं पडतील 
॥ ५९ ॥</p>
<p>हो कां वर्णांमाजीं अग्रगणी । जो विमुख हरिचरणीं 
।</p>
<p>त्याहूनि श्र्वपच श्रेष्ठ मानीं । जो भगवभ्दजनीं 
प्रेमळु ॥ ६० ॥</p>
<p>आम्ही मुक्त हें मानुनी । जे विमुख भगवभ्दजनीं ।
</p>
<p>ते पचिजती अधःपतनीं । तिर्यग्योनीं जन्ममरणें ॥ 
६१ ॥</p>
<p>मनुष्यदेहीं जे भजननष्ट । ते होती गा स्थानभ्रष्ट 
।</p>
<p>अधःपातें भोगिती कष्ट । अति‌उभ्दट यातना ॥ ६२ ॥</p>
<p>ज्ञानाभिमानें जे न भजती । ते प्रौढपतनीं पचिजती 
।</p>
<p>अज्ञानांही तेचि गती । सर्वथा नृपती म्हणों नये 
॥ ६३ ॥</p>
<blockquote>
<p><br/></p>
<p>दूरे हरिकथाः केचिद्‌ दूरे चाच्युतकीर्तनाः । </p>
<p>स्त्रियः शूद्रादयश्चैव तेऽनुकम्प्या भवादृशाम्‌ ॥ ४ ॥ </p>
<p><br/></p>
</blockquote>
<p>एका पित्याचे दोघे अर्भक । एक प्रबुध्द एक बाळक ।
</p>
<p>पित्यासी अवमानितां देख । तादी जनक प्रबुध्दासी 
॥ ६४ ॥</p>
<p>बाळक पित्याचे माथां चढे । जरी लाता हाणे तयाकडे 
।</p>
<p>तरी त्यासी दोषु न घडे । दोषांचें सांकडें सज्ञानासी 
॥ ६५ ॥</p>
<p>ज्ञात्यांपासोनि भजन ठाके । ते कवळिजती महादोखें 
।</p>
<p>अज्ञानें तरती भाविकें । साधुकृपामुखें अनुगृहीतां 
॥ ६६ ॥</p>
<p>अज्ञाना नाहीं विशेष बाधु । तो साधुविश्र्वासें 
होय शुध्दु ।</p>
<p>ज्ञानाभिमानियां भाव विरुध्दु । यालागीं सुबुध्दु 
दोष बाधी ॥ ६७ ॥</p>
<p>अज्ञानी विश्र्वासें साधु वंदी । ज्ञानाभिमानीं 
दोहोंतें निंदी ।</p>
<p>यालागीं त्यातें त्रिशुध्दी । अवश्य बाधी अतिदोष 
॥ ६८ ॥</p>
<p>साधुविश्र्वासें अज्ञान फिटे । ज्ञानाभिमानियां 
विकल्प मोठे । </p>
<p>त्यांसी विश्र्वास कदा न घटे । अभिमानहटें अधःपात 
॥ ६९ ॥</p>
<p>एवं विचारितां नेटेंपाटें । अहंतेचें बंधन मोठें 
।</p>
<p>अभिमान‍ऐसें नाहीं खोटें । दुजें वोखटें त्रिलोकीं 
॥ ७० ॥</p>
<p>अभिमानु ईश्र्वरा बाधी । तोहो शबळ कीजे सोपाधी ।
</p>
<p>अभिमानें देहबुध्दी । बाधक त्रिशुध्दी सुरनरांसी 
॥ ७१ ॥</p>
<p>यालागीं जे अज्ञान जन । ज्यांसी नाहीं ज्ञानाभिमान 
।</p>
<p>तेही विश्र्वासल्या संपूर्ण । साधु सज्जन अनुग्रहो 
करिती ॥ ७२ ॥</p>
<p>ज्यासी म्हणती नीच वर्ण । स्त्रीशूद्रादि हीन जन 
।</p>
<p>ज्यासी कां दूरी शास्त्रश्रवण । ज्यासी दूरी श्रवण 
वेदोक्त ॥ ७३ ॥</p>
<p>त्यांसी जाहलिया सभ्दाव संपूर्ण । ते होतु कां हीन 
जन ।</p>
<p>परी संतकृपेसी आयतन । विश्र्वासें पूर्ण अधिकार 
झाला ॥ ७४ ॥</p>
<p>ऐसे पूर्ण भावार्थी । त्यांसी तुम्हांऐशा साधुसंतीं 
।</p>
<p>अनुग्रहोनि तारिती । कृपामूर्ती कृपाळु ॥ ७५ ॥</p>
<p>अज्ञानी यापरी तरती । परी ज्ञानभिमान ज्यांच्या 
मतीं ।</p>
<p>ते ब्रह्मादिकां न तरती । त्यांचीही स्थिति मुनि 
सांगे ॥ ७६ ॥</p>
<blockquote>
<p><br/></p>
<p>विप्रो राजन्यवैश्यौ वा हरेः प्राप्ताः पदान्तिकम्‌ । </p>
<p>श्रौतेन जन्मनाथापि मुह्यन्त्याम्नायवादिनः ॥ ५ ॥ </p>
<p><br/></p>
</blockquote>
<p>अज्ञान जे नीच वर्ण । भावें धरोनि संतचरण ।</p>
<p>निजविश्र्वासें संपूर्ण । जन्ममरण निरसिती ॥ ७७ ॥</p>
<p>येर द्विजन्मे जे कां तिन्ही । स्वभावें प्राप्त हरिचरणीं ।</p>
<p>आम्ही अधिकारी वेदाज्ञानी । जन्मभिमानी अतिगर्वी ॥ ७८ ॥</p>
<p>जन्माभिमान कर्माभिमान । अग्रपूज्यत्वें पूज्याभिमान ।</p>
<p>अल्पमात्र वेदींचें ज्ञान । तो वेदाभिमान वाढविती ॥ ७९ ॥</p>
<p>ज्यासी प्राप्त उपनयन । ज्यासी प्राप्त गायत्री 
पूर्ण ।</p>
<p>ज्यासी हरीचें आवडे भजन । त्याचे धरितां चरण हरि 
भेटे ॥ ८० ॥</p>
<p>ऐसे उत्तम जे ब्राह्मण । त्यांसी वेदावादें ज्ञानाभिमान्‌ 
।</p>
<p>तेणें गर्वें पडे मोहन । तेंचि निरूपण विशद सांगे 
॥ ८१ ॥</p>
<blockquote>
<p><br/></p>
<p>कर्मण्यकोविदाः स्तब्धा मूर्खाः पण्डितमानिनः । </p>
<p>वदन्ति चाटुकान्‌ मूढा यया माध्व्या गिरोत्सुकाः ॥ ६ ॥ </p>
<p><br/></p>
</blockquote>

<p>न कळे विधिविधानमंत्र । कोणे कर्मीं कैसें तंत्र ।</p>
<p>नेणोनियां गर्व थोर । ताठा अपार ज्ञातृत्वाचा ॥ ८२ ॥</p>
<p>गारोडियासी विद्या थोडी । परी सर्वांगीं बिरुदें गाढीं ।</p>
<p>कां जाणी जाणपणें जोडी । कडोविकडीं आसनपूजा ॥ ८३ ॥</p>
<p>दे‌ऊनि पतंगाचे ढाळ । स्फटिका‌अंगीं माणिक कीळ ।</p>
<p>तैसे मूर्खही केवळ । मिरविती प्रबळ ज्ञानाभिमानें ॥ ८४ ॥</p>
<p>आपण विधान नेणती । शेखीं सज्ञानाही न पुसती ।</p>
<p>कर्म आपमतीं करिती । लौकिकीं स्फिती वाढवावया ॥ 
८५ ॥</p>
<p>मिथ्या मधुर शब्दें चाटुक । जे भोगीं अणुमात्र नाहीं 
सुख ।</p>
<p>तरी इहमुत्र भजविती लोक । अप्सरादिक भोगलिप्सा 
॥ ८६ ॥</p>
<p>येथ भोग भोगावे चोखडे । आणि पुढें स्वर्गभोग जोडे 
।</p>
<p>येणें वचनें बापुडे । यागाकडे धांवती ॥ ८७ ॥</p>
<p>कर्ता सर्वस्वें नागवो । परि आचार्यत्व आम्हां 
येवो ।</p>
<p>ऐशी यांची बुध्दि पहा हो । यागप्ररोहो आरंभिती ॥ 
८८ ॥</p>
<p>पावावया अतिप्रतिष्ठा । नाना कर्मांच्या कर्मचेष्टा 
।</p>
<p>करूनि दाविती खटपटा । कर्मारंभु मोठा आरंभुनी ॥ 
८९ ॥</p>
<p>ना तरी जैसा मद्यपानी । मद्यरसा अमृत मानी ।</p>
<p>या वचनगोडिया मद्यपानीं । प्रवर्तिजे जनीं स्वादलिप्सा 
॥ ९० ॥</p>
<p>तें सेविलिया काय जोडे । थिती सावधानता बुडे ।</p>
<p>मग दुर्भगत्व रोकडें । पिशाचत्व गाढें अंगीं वाजे 
॥ ९१ ॥</p>
<p>तैसें केवळ पतनात्मक । त्या नांव म्हणती स्वर्गसुख 
।</p>
<p>जाणोनि प्रवर्तती ते मूर्ख । फळकामुक अभिलाषी ॥ 
९२ ॥</p>
<p>उंडणी लंघू न शके भिंतीसी । तरी चढों रिघते सायसीं 
।</p>
<p>चढतां पडे आपैसी । तेवीं स्वर्गसुखासी दृढ पतन ॥ 
९३ ॥</p>
<p>कर्माभिनिवेशपडिपाडें । कामलोभ दृढ वाढे ।</p>
<p>तेणें दांभिक करणें घडे । क्रोधाचें चढे महाभरितें 
॥ ९४ ॥</p>
<blockquote>
<p><br/></p>
<p>रजसा घोरसङ्कल्पाः कामुका अहिमन्यवः । </p>
<p>दाम्भिका मानिनः पापा विहसन्त्यच्युतप्रियान्‌ ॥ ७ ॥ </p>
<p><br/></p>
</blockquote>

<p>ते काय करितील बापुडे । शुध्द सत्वें सांडिलें फुडें 
।</p>
<p>मग रजोगुणें कामाकडे । झाले धडफुडे अतिकामी ॥ ९५ 
॥</p>
<p>तेव्हां उर्वशीच्या अति‌आवडी । स्वर्गभोगाची अतिगोडी 
।</p>
<p>यालागीं यागपरवडी । पुण्याची जोडी जोडूं धांवे 
॥ ९६ ॥</p>
<p>तेथ मंत्रतंत्रद्रव्यशुध्दी । नाहीं यागयजनविधी 
।</p>
<p>तेणें स्वर्ग नव्हेचि त्रिशुध्दी । ठकले दुर्बुध्दी 
अविहिताचारें ॥ ९७ ॥</p>
<p>तया अलब्ध कामासाठीं । सर्वांर्गीं क्रोधु उठी 
।</p>
<p>जेवीं परिपाकापाठीं । धरी कडुवटी आंबिलकांजी ॥ 
९८ ॥</p>
<p>जंव जंव पिकिजे कोरिफडें । तंव तंव कडूपण गाढें ।
</p>
<p>तैसा कामनाशापुढें । क्रोध वाढे अत्युग्र ॥ ९९ ॥
</p>
<p>क्रोध काळिया-नाग खरा । देतु व्देषाचा फुंफारा ।
</p>
<p>घाली पूज्यतेच्या आकारा । धुधुःकारा साधुनिंदेचा 
॥ १०० ॥</p>
<p>ऐसा क्रोधाचा वसौटा । होय तमाचा चोहटा ।</p>
<p>मग दंभाचे नाणवठां । हीनकसाचा खोटा विकरा मांडी 
॥ १ ॥</p>
<p>मग जो जो भेटे भेटे प्राणिया । त्यासी अभिचारयोगक्रिया 
।</p>
<p>लावूनि बाहेर मुद्रिया । पापाचारें पापिया प्रवृत्ति 
मांडी ॥ २ ॥</p>
<p>स्वधर्माचा फोडोवाडें । प्रतिपदीं पाडा पढे ।</p>
<p>अधर्माची खाणी उघडे । समूळ कुडें कर्माचरण ॥ ३ ॥</p>
<p>तेणें पापाचार पिके । गगनचुंबित जाहलीं टेंकें 
।</p>
<p>मग अधमोत्तम एकें तुकें । घालिती यथासुखें अधर्मघालणी 
॥ ४ ॥</p>
<p>तेथ ठाणें दे‌ऊनि अभिमाना । वाढविती ज्ञानाभिमाना 
।</p>
<p>मग निंदिती साधुजना । विपुळाती सज्जना उपहासयुक्त 
॥ ५ ॥</p>
<p>जगीं सर्वत्र पाहती दोष । तथापि देखिल्याही निर्दोष 
।</p>
<p>तरी करूनियां उपहास । करिती सावकाश असदारोपणें 
॥ ६ ॥</p>
<p>यापरी अभिमानविदां । पापबुध्दीची दृढ बाधा ।</p>
<p>सहजानुवादें सदा । साधुनिंदा अनुवादती ॥ ७ ॥</p>
<p>जे कां हरीतें आवडती । जे सदा करिती हरिभक्ती ।</p>
<p>त्यांतें सदा उपहासिती । अनुवादती गुणदोष ॥ ८ ॥</p>
<p>व्दिज स्मरती हरिनाम । त्या नांव म्हणती अधर्म ।
</p>
<p>ऐकोनि हरिकीर्तनसंभ्रम । म्हणती हें परम महापाप 
॥ ९ ॥</p>
<p>ऐसा जो हरिनामातें निंदी । हरिकीर्तनीं दुर्बुध्दी 
।</p>
<p>तो खळ जाणावा त्रिशुध्दी । भजनापवादी दुर्जन ॥ ११० 
॥</p>
<blockquote>
<p><br/></p>
<p>वदन्ति तेऽन्योन्यमुपासितस्त्रियो गृहेषु मैथुन्यपरेषु चाशिषः । </p>
<p>यजन्त्यसृष्टान्नविधानदक्षिणं वृत्त्यै परं घ्नन्ति पशूनतद्विदः ॥ ८ ॥ </p>
<p><br/></p>
</blockquote>
<p>स्त्रीकामें अतिकामुक । मैथुनापरतें नाहीं सुख ।</p>
<p>येणें भ्रमें काममूर्ख । स्त्रिया आवश्यक उपासिती ॥ ११ ॥</p>
<p>यापरी मंदबुध्दी । कैसे संवादती शब्दीं ।</p>
<p>मनुष्यजन्में हेचि सिध्दी । नाना भोगविधी भोगाव्या 
स्त्रिया ॥ १२ ॥</p>
<p>जें स्त्रीभोगीं सद्यसुख । तें त्यागविती ते अतिमूर्ख 
।</p>
<p>वैराग्यमिसें लोक । ठकिले देख महामूढीं ॥ १३ ॥</p>
<p>सांडूनि गृहभोग अंगना । जयां वैराग्यें उभ्दट भावना 
।</p>
<p>ते निजकर्में दंडिले जाणा । नागवूनि वना दवडिले 
दैवें ॥ १४ ॥</p>
<p>काय गृहश्रमीं देव नसे । मग वना धांवताति पिसे ।</p>
<p>साचचि देव वनीं वसे । तरी कां मृग ससे न तरती व्याघ्र 
॥ १५ ॥</p>
<p>घालोनियां आसनें । देवो भेटता जरी ध्यानें ।</p>
<p>तरी बकाचीं पाळिंगणें । कां पां तत्क्षणें नुध्दरती 
॥ १६ ॥</p>
<p>एकान्त रहिवास विवरीं । तेथचि भेटता श्रीहरी ।</p>
<p>तरी न तरोनियां उंदिरीं । कां पां घरोघरीं चिंवताती 
॥ १७ ॥</p>
<p>देवो सर्वज्ञ चोखडा । तेणें पशुपक्षियां केला जोडा 
।</p>
<p>तोही लोकीं मानूनियां वेडा । त्यागाचा गाढा पाडिला 
मोळा ॥ १८ ॥</p>
<p>’आनंदा उपस्थ एकायतन’ । हें देवाचें वेदवचन ।</p>
<p>तेंही न मानूनि अज्ञान । त्यागाचें संपूर्ण मांडिती 
बंड ॥ १९ ॥</p>
<p>मैथुनीं परम सुख । देवेंचि रचिलें देख ।</p>
<p>तेंही त्यागोनियां मूर्ख । वीतरागें लोक संन्यासी 
होती ॥ १२० ॥</p>
<p>जे जगामाजीं केवळ पिशी । ते स्वयें होती संन्यासी 
।</p>
<p>देवें दंड दे‌ऊनि त्यांसी । लाविलें भिकेसी दारोदारीं 
॥ २१ ॥</p>
<p>त्यागोनियां निजस्त्रियेसी । कर्मत्यागें होती 
संन्यासी ।</p>
<p>तो स्त्रीशाप बाधी त्यांसी । मागतां भिकेसी पोट 
न भरे ॥ २२ ॥</p>
<p>हातावरी पावले दंड । खांडमिशा केलें मुंड ।</p>
<p>हिंडती भगवीं गुंडगुंड । हा स्त्रीशापें वितंड 
विटंबु केला ॥ २३ ॥</p>
<p>घे‌ऊनियां दोहीं हातीं । उदंड गांडीसी लाविती माती 
।</p>
<p>त्रिकाळ जळीं बुडविजती । ऐसी स्त्रीशापें ख्याती 
लाविली त्यांसी ॥ २४ ॥</p>
<p>लंगोटी लाविली गांडीसी । झोळीं लाविली हातासी ।
</p>
<p>त्याहीवरी दंड दे‌ऊनि त्यासी । स्त्रीशापें संन्यासी 
लाविले भिके ॥ २५ ॥</p>
<p>स्त्रीसुखापरतें नाहीं सुख । स्त्रीत्यागापरता 
नाहीं दोख ।</p>
<p>हेंचि नेणोनियां मूर्ख । दंडिले अनेक वैराग्य त्यागें 
॥ २६ ॥</p>
<p>स्त्रीसंगेंवीण विविध भोग । ते जाणावे अति‌उव्देग 
।</p>
<p>निजभाग्यें जे सभाग्य साग्ड़ । ते स्त्रीयोगें भोग 
भोगिती नाना ॥ २७ ॥</p>
<p>हेंचि देवाचें प्रसन्न होणें । जे सदा इष्ट भोग भोगणें 
।</p>
<p>ते भोग जेणें त्यागणें । तेंचि क्षोभणें देवाचें 
॥ २८ ॥</p>
<p>स्त्रियादि भोग त्यागिले रोकडे । पुढें निजमोक्ष 
हें वचन कुडें ।</p>
<p>यापरी भोळे लोक बापुडे । वैराग्यवादें फुडें नाडिले 
येथ ॥ २९ ॥</p>
<p>ऐसा‌ऐसिया अनुवादा । करिती परस्परें संवादा ।</p>
<p>म्हणती त्यागाची बुध्दि कदा । आम्हांसी गोविंदा 
दे‌ऊं नको ॥ १३० ॥</p>
<p>त्याग करोनि भीक मागणें । यापरीस भलें मरणें ।</p>
<p>मुक्ति देखिली नाहीं कोणें । आपदा भोगणें जग देखे 
॥ ३१ ॥</p>
<p>कोणासी तरी मुक्ती । कोठें तरी देखिजेती ।</p>
<p>तरी ते साच मानूं येती । मिथ्या वदंती वैराग्यत्यागा 
॥ ३२ ॥</p>
<p>ऐशी सदा त्यागाची करूनि निंदा । भोग भोगावे म्हणती 
सदा ।</p>
<p>ऐस‍ऐशिया आशीर्वादा । देती सदा स्वाध्यायासी ॥ 
३३ ॥</p>
<p>स्त्रीसुख परम मानून । स्वयें सदा होती स्त्रैण 
।</p>
<p>मग जागृती सुषुप्ति स्वप्न । स्त्रियेचें ध्यान 
अहर्निशीं ॥ ३४ ॥</p>
<p>नाहीं सग्दुरूचें भजन । नाहीं वृध्दासी पूजन ।</p>
<p>नाहीं अतिथींसी अन्न । स्त्री‌आधीन सर्वस्वें ॥ 
३५ ॥</p>
<p>स्त्रियेचें दुखवूं नेदी मन । कदा नुल्लंघी स्त्रियेचें 
वचन ।</p>
<p>नित्य स्त्रियेचें अनुसंधान । सभ्दावें उपासन स्त्रियेचें 
सदा ॥ ३६ ॥</p>
<p>नाहीं कुळदेवता कुळवृत्ती । नाहीं पिता-माता-सग्दुरुभक्ति 
।</p>
<p>संपत्ति वोपी स्त्रियेहातीं । आपण सर्वार्थीं ती‌अधीन 
वर्ते ॥ ३७ ॥</p>
<p>पूर्वश्लोकार्ध - यजन्त्यसृष्टान्नविधानदक्षिणं 
वृत्त्यै परं घ्नन्ति पशूनतद्विदः ॥ </p>
<p>ते स्त्रीभोग भोगावयासी । धनार्जन अर्जावयासी ।
</p>
<p>यागु आरंभी जीविकेसी । केवळ दंभेंसीं उदरार्थ ॥ 
३८ ॥</p>
<p>यागें व्हावी सर्वसिध्दि । हेही नाहीं दृढ बुध्दि 
।</p>
<p>रोकडिये जीविकावधि । उपाय त्रिशुध्दी हाचि केला 
॥ ३९ ॥</p>
<p>यज्ञदीक्षेची प्रतिष्ठा । तेणें पूज्य हो‌ईन वरिष्ठां 
।</p>
<p>अग्रपूजा माझा वांटा । ऐशिया उत्कंठा आदरी यागु 
॥ १४० ॥</p>
<p>ऐशिया नाना विवंचना । आधीं संकल्पूनि मना ।</p>
<p>मग प्रवर्ते यागयजना । जोडावया धना कृतनिश्र्चयो 
॥ ४१ ॥</p>
<p>न पाहे विधिविधाना । नाहीं आदरु मंत्रोच्चारणा 
।</p>
<p>न करी अन्नसंपादना । कोरडे कणां हवन मांडी ॥ ४२ ॥
</p>
<p>मी यज्ञ करितों अंगें । ऐसें जगापासीं सांगे ।</p>
<p>आणि तेणें यागयोगें । चालवी प्रसंगें जीविकायोगु 
॥ ४३ ॥</p>
<p>स्वयें नेणती विधिविधाना । आणि न पुसती सज्ञाना 
।</p>
<p>परी पशूंचिया हनना । प्रवर्तती जाणा शठ नष्ट दंभें 
॥ ४४ ॥</p>
<p>मग तेथींचा पुरोडाश । सेविती यथासावकाश ।</p>
<p>आम्ही पवित्र झालों निर्दोष । ऐसाही उल्हास लागती 
करूं ॥ ४५ ॥</p>
<p>गौणता आवाहनविसर्जना । तेथ कैंची पूजा दक्षिणा 
।</p>
<p>सत्पात्राची अवगणना । करिती हेळणा ज्ञानगर्वें 
॥ ४६ ॥</p>
<p>केवळ जीविकेच्या आशा । करूं लागती पशुहिंसा ।</p>
<p>आम्ही याज्ञिक या आवेशा । पिटिती ठसा तिहीं लोकीं 
॥ ४७ ॥</p>
<p>केवळ जीविकेचिया दुराशा । अविधी करिती पशुहिंसा 
।</p>
<p>मज दोष हो‌ईल ऐसा । कंटाळा मानसा कदा नुपजे ॥ ४८ ॥</p>
<blockquote>
<p><br/></p>
<p>श्रिया विभूत्याभिजनेन विद्यया त्यागेन रूपेण 
बलेन कर्मणा । </p>
<p>जातस्मयेनान्धधियः सहेश्वरान्सतोऽवमन्यन्ति 
हरिप्रियान्‌ खलाः ॥ ९ ॥ </p>
<p><br/></p>
</blockquote>

<p>यापरी वर्ततां स्थिती । त्याहीवरी झालिया संपत्ती ।</p>
<p>तैं गर्वाचा भद्रजाती । तैशिया उन्नतीं डुलों लागे ॥ ४९ ॥</p>
<p>कां लेंडिये आला लोंढा । वाहवी वाळलिया लेंडा ।</p>
<p>कां मर्कटाचिया तोंडा । मदिरेचा भांडा सांपडे जैसा॥ १५० ॥</p>
<p>तैसा मी एकु ज्ञाता फुडा । म्हणौनि नाचे तडातडां ।</p>
<p>सज्ञान आम्हांपुढां । कवण बापुडा आन आहे ॥ ५१ ॥</p>
<p>ऐशियाहीवरी अदृष्टता । रत्नें मोतिलगा वस्तुजाता ।</p>
<p>गजवाजिनृयानप्राप्तता । तेणें गर्वें इंद्रमाथां मोचे फेडी ॥ ५२ ॥</p>
<p>यज्ञीं यागस्वाहाकारीं । इंद्र आमुची आशा करी ।
</p>
<p>त्याची आम्हांहूनि थोरी । कैशापरी मानावी ॥ ५३ ॥
</p>
<p>मग शिष्य-सुहृत्‌-सज्जनीं । परिवारिल्या सेवकजनीं 
।</p>
<p>मजसमान त्रिभुवनीं । समर्थ कोणी असेना ॥ ५४ ॥</p>
<p>जैशी कां कांटीभोंवतीं हरळी । तैशी शिष्यांची मांदियाळी 
।</p>
<p>ते महिमेच्या गर्वमेळीं । मानी पातांतळीं ध्रुवमंडळ 
॥ ५५ ॥</p>
<p>जैसें विंचुवा विष थोडें । परी प्रबळ वेदनेसी चढे 
।</p>
<p>तेवीं विद्या थोडी परी गाढें । गर्वाचें फुडें अतिभरितें 
॥ ५६ ॥</p>
<p>तो अज्ञानामाजीं सर्वज्ञता । मिरवी आपुली योग्यता 
।</p>
<p>जेवीं अंधारीं खद्योता । सतेजता झगमगी ॥ ५७ ॥</p>
<p>अल्पज्ञाता विद्येसाठीं । वाचस्पती नाणी दृष्टीं 
।</p>
<p>जेवीं मुंगी पांखासाठीं । गरुडाचे पृष्ठीं पाय 
देवों पाहे ॥ ५८ ॥</p>
<p>निखळ तांबियाचें नाणें । देवों रिघे दामोक्यायेसणें 
।</p>
<p>तेणें आपुलेनि दातेपणें । मानी ठेंगणें बळीतें 
॥ ५९ ॥</p>
<p>कर्ण दातृत्वें मानिजे फुडा । तोही न मांडे आम्हांपुढां 
।</p>
<p>प्रत्यहीं भारसुवर्णहुडा । उपजे तेणें गाढा दाता 
कर्णु ॥ १६० ॥</p>
<p>आम्ही निजार्जितें वित्तें । दान देवों सत्पात्रातें 
।</p>
<p>मा दातृत्वें कर्णातें । विशेषु येथें तो कायी ॥ 
६१ ॥</p>
<p>सदा अपकारुचि जोडे । त्यासीही अल्प उपकारु घडे ।
</p>
<p>इतुकियासठीं न उकल पडे । सर्वस्व रोकडें बुडवी-सदा 
॥ ६२ ॥</p>
<p>एवं अल्प दानासाठीं । दातृत्वाचे त्रिकुटीं ।</p>
<p>मेघाच्यापरी अति‌उभ्दटीं । स्वमुखें उठी गर्जतु 
॥ ६३ ॥</p>
<p>बरवेपणाचेनि पांगें । मदनासी विटावों लागे ।</p>
<p>सौंद्‍र्य माझेनि अंगें । दुजें मजजोगें असेना 
॥ ६४ ॥</p>
<p>कीं कावळा बरवेपणासाठीं । राजहंसा नाणी दिठीं ।
</p>
<p>कां आस्वली मानी पोटीं । मीही गोमटी सीतेपरीस ॥ ६५ 
॥</p>
<p>तेवीं बरवेपणाचा जाण । थोर चढे देहाभिमान ।</p>
<p>जेवीं देखोनि हिरवें रान । म्हैसा संपूर्ण उन्मादे 
॥ ६६ ॥</p>
<p>यावरी कांहीं एक पराक्रम । केलिया न मानी तीनही राम 
।</p>
<p>जेवीं गोग्रहणीं संग्राम । शौर्यधर्म उत्तराचा 
॥ ६७ ॥</p>
<p>कां अंगींचेनि माजें । रानसोरु न मानी दुजें ।</p>
<p>तैसा बळाचेनि फुंजें । स्वयें गर्जे मुसमुसितु 
॥ ६८ ॥</p>
<p>ते आधींच म्हणविती सज्ञान । त्याहीवरी ’याज्ञिक’ 
हें महिमान ।</p>
<p>तें याज्ञिक कर्माचरण । दाविती आपण लोकांप्रती 
॥ ६९ ॥</p>
<p>आलिया धनिक जनांप्रती । आपुली स्तविती कर्मस्थिती 
।</p>
<p>मग कर्ममुद्रा नानायुक्ती । स्वयें दाविती लौकिका 
॥ १७० ॥</p>
<p>ऐशियाही कर्माचारा । ज्ञातृत्वाचा गर्व पुरा ।</p>
<p>जेवीं दिवाभीतु अंधारा । निघे बाहेरा घुंघातु ॥ 
७१ ॥</p>
<p>अजांचें लेंडोरें पेटे । तेथ ज्योतिज्वाळा कदा 
नुमटे ।</p>
<p>परी धुरकटलें धुपधुपी मोठें । धुवें थिकटे दिग्मंडळ 
॥ ७२ ॥</p>
<p>यापरी नाना दंभोपाधीं । अतिगर्वाच्या उन्मादीं 
।</p>
<p>अंध जाहली सद्‍बुध्दी । तो साधूतें निंदी हरिहरांसहित 
॥ ७३ ॥</p>
<p>जेवीं दाटलेनि काविळें । दृष्टीतें करी पिंवळें 
।</p>
<p>मग देखों लागे सकळें । आचूडमूळें पीतवर्ण ॥ ७४ ॥</p>
<p>तेवीं निंदोपाधी अतिगर्वीं । मंद जाहली प्रज्ञाछवी 
।</p>
<p>मग निर्दुष्टीं दोष लावी । शुध्दातें भावी अतिमलिन 
॥ ७५ ॥</p>
<p>जो योगियांच्या मुगुटीं । ज्यातें म्हणती धूर्जटी 
।</p>
<p>त्याची पाहतां राहाटी । दिसे शेवटीं अतिमंद ॥ ७६ 
॥</p>
<p>रागें उमा घेतली आगी । यालागीं याज्ञिकाचें शिर 
भंगी ।</p>
<p>सकामु तरी मोहिनीलागीं । नग्न लागवेगीं पाठीं लागे 
॥ ७७ ॥</p>
<p>विष्णु सदाचा कपटी । कांहीं न देखों शुध्द दृष्टीं 
।</p>
<p>वृंदा पतिव्रता गोमटी । तेणें केली शेवटीं व्यभिचारिणी 
॥ ७८ ॥</p>
<p>जेथ विष्णु व्यभिचारवासी । ते वृंदेच्या वृंदावनापाशीं 
।</p>
<p>जट्याळ गांठ्याळ मिळती राशी । केवीं साधुत्व त्यांसी 
मानूं आम्ही ॥ ७९ ॥</p>
<p>साधु मानूं सनत्कुमार । त्यांसीही वैकुंठीं क्रोध 
थोर ।</p>
<p>शब्दासाठीं हरिकिंकर । जयविजय वीर शापिले ॥ १८० 
॥</p>
<p>श्रेष्ठ मानूं चतुरानन । तोही निलागचि हीन ।</p>
<p>उमा नोवरी देखोन । म्हणतां ’सावधान’ वीर्य द्रवलें 
॥ ८१ ॥</p>
<p>नारद ब्रह्मचारी निजांगें । तोही कृष्णदारा स्वयें 
मागे ।</p>
<p>तो कृष्णें ठकविला तत्प्रसंगें । साठी पुत्र वेगें 
स्त्रानीं व्याला ॥ ८२ ॥</p>
<p>ज्यातें म्हणती सत्य ’धर्म’ । तोही केवळ अधर्म ।
</p>
<p>गोत्रवधाचा संभ्रम । हा पूर्ण अधर्म धर्मासी ॥ ८३ 
॥</p>
<p>व्यास तरी तो जारपुत्र । तेणेंचि कर्में पराशर ।
</p>
<p>व्देषिया वसिष्ठ-विश्र्वमित्र । अतिमत्सर परस्परें 
॥ ८४ ॥</p>
<p>साधु म्हणों दुर्वास ऋषी । तो छळूं गेला अंबरीषासी 
।</p>
<p>पितृद्रोह प्रल्हादासी । साधुत्व त्यासी केवीं 
मानूं ॥ ८५ ॥</p>
<p>एवं वाखाणिले पुराणीं । तेही साचे न मानती मनीं ।
</p>
<p>मा आतांचे वर्तमानीं । साधु कोणी असेना ॥ ८६ ॥</p>
<p>ऐकोनियां अचाट गोष्टी । येरें धांवती येरांपाठीं 
।</p>
<p>एक करिती तोंडपिटी । अतिचावटी उदरार्थ ॥ ८७ ॥</p>
<p>एक मुद्रावंत आसनीं । एक बसती बकध्यानी ।</p>
<p>परी सत्य माने मनीं । ऐसा साधु कोणी असेना ॥ ८८ ॥</p>
<p>ऐशी आपुलियाचि युक्तीं । साक्षेपें साधूंतें निंदिती 
।</p>
<p>साधु असती हे वस्ती । अणुमात्र चित्तीं असेना ॥ ८९ 
॥</p>
<p>जे जे हरीचे पढियंते । ते ते नावडती तयांतें ।</p>
<p>जेवीं दाखवितां दर्पणातें । क्षोभे निजचित्तें 
निर्नासिक ॥ १९० ॥</p>
<p>ज्या ईश्र्वराचेनि वर्तिजती । तो ईश्र्वरु आहे 
हें न मानिती ।</p>
<p>तो ईश्र्वर आहे कोणे स्थिती । ऐक तुजप्रती सांगेन 
राया ॥ ९१ ॥</p>
<blockquote>
<p><br/></p>
<p>सर्वेषु शश्वत्तनुभृत्स्ववस्थितं । यथा खमात्मानमभीष्टमीश्वरम्‌ । </p>
<p>वेदोपगीतं च न शृण्वतेऽबुधा । मनोरथानां प्रवदन्ति 
वार्तया ॥ १० ॥ </p>
<p><br/></p>
</blockquote>

<p>जो सर्व भूतांचे ठायीं । निरंतर अंतर नाहीं ।</p>
<p>समसाम्यें सर्वदा पाहीं । उणापुरा कदाही कल्पांतीं 
नव्हे ॥ ९२ ॥</p>
<p>जो सर्वांमाजीं असे सर्वदा । परी सर्वपणा नातळे 
कदा ।</p>
<p>जेवीं पद्नपत्र जलस्पंदा । अलिप्त बुब्दुदा असोनि 
संगें ॥ ९३ ॥</p>
<p>तेवीं असोनि सकळ जनीं । घसवटेना जनघसणीं ।</p>
<p>नभ जैसें अलिप्तपणीं । नरचूडामणी सबाह्य ॥ ९४ ॥</p>
<p>तैसें अलिप्तपण न मोडे । परी रची अनंत ब्रह्मांडें 
।</p>
<p>तें ब्रह्मांड अंडें प्रचंडें । वागवी उदंडें अकर्तात्मयोगें 
॥ ९५ ॥</p>
<p>यालागीं तो ’अंतर्यामी’ । अभिधान बोलिजे नित्य 
निगमीं ।</p>
<p>जो सर्वांच्या हृद्‍यग्रामीं । चेतनानुक्रमीं 
लक्षिजे ॥ ९६ ॥</p>
<p>त्या ईश्र्वरातें नित्य ध्यातां । कां आवडीं नाम 
मुखीं गातां ।</p>
<p>तरी अभीष्ट मनोरथां । होय वर्षता अखंडधारीं ॥ ९७ 
॥</p>
<p>त्या ईश्र्वराच्या गातां गोष्टी । सर्व अनिष्टां 
होय तुटी ।</p>
<p>जो देखतांचि दृष्टीं । स्वानंदसृष्टि तुष्टला वर्षे 
॥ ९८ ॥</p>
<p>एवं सुखदाता तोचि शास्ता । जो कां अंतकाचा नियंता 
।</p>
<p>अकाळें काळही सत्ता । ज्या भेणें सर्वथा करूं न शके 
॥ ९९ ॥</p>
<p>श्र्वासोच्छ्‍वासांचिया परिचारा । ज्या भेणें 
नेमस्त वाजे वारा । </p>
<p>ज्याचेनि धाकें धरा । न विरवे सागरा जळीं असतां ॥ 
२०० ॥</p>
<p>ज्याचे आज्ञेवरी जाण । सूर्य चालवी दिनमान ।</p>
<p>ज्याचे पुरातन आज्ञेभेण । समुद्र आपण रेखा नुल्लंघी 
॥ १ ॥</p>
<p>ज्यातें सदा गायिजे वेदीं । जो वाखाणिजे उपनिषदीं 
।</p>
<p>ज्याची पवित्र कीर्ति दुर्बुध्दी । स्वयें त्रिशुध्दी 
नायकती कदा ॥ २ ॥</p>
<p>ज्याचें नाम स्मरतां जाण । सकळ दोषां निर्दळण ।</p>
<p>ज्याचे कृतांत वंदी चरण । जन्ममरण विभांडी ॥ ३ ॥</p>
<p>ज्याची कथा कर्णपुटीं । पडतां विकल्पांचिया कोटी 
।</p>
<p>निर्दळूनि उठा‌उठी । पाडी मिठी परब्रह्मीं ॥ ४ ॥
</p>
<p>यापरी जो पवित्र मूर्ती । ज्यालागीं वेद सदा वर्णिती 
।</p>
<p>अभाग्य नायकती त्याची कीर्ती । वार्ता करिती मनोरथांच्या 
॥ ५ ॥</p>
<p>अस्वल आपुलिया गुणगुणा । नायके वाजतिया निशाणा 
।</p>
<p>तेवीं नायकोनि हरीच्या गुणा । विषयसंभाषणा आदरें 
वदती ॥ ६ ॥</p>
<p>यालागीं ते अतिमंद । अविनीत सदा स्तब्ध ।</p>
<p>विषयांलागीं विषयांध । अतिलुब्ध लोलुप्यें ॥ ७ 
॥</p>
<blockquote>
<p><br/></p>
<p>लोके व्यवायामिषमद्यसेवा नित्या हि जन्तोर्न हि 
तत्र चोदना । </p>
<p>व्यवस्थितिस्तेषु विवाहयज्ञ सुराग्रहैरासु निवृत्तिरिष्टा ॥ ११ ॥ </p>
<p><br/></p>
</blockquote>

<p>वेदें न करितां प्रेरणा । विषयांवरी सहज वासना ।
</p>
<p>स्वभावें सकळ जनां । सदा जाण सर्वांसी ॥ ८ ॥</p>
<p>मांससेवना मद्यपाना । मिथुनीभूत मैथुना ।</p>
<p>ये अर्थीं सर्व जनां । तीव्र वासना सर्वदा ॥ ९ ॥</p>
<p>तेथें सेव्यासेव्यपरवडी । विवंचना कोण निवडी ।</p>
<p>लागली विषायांची गोडी । ते अनर्थकोडी करितील ॥ २१० 
॥</p>
<p>आगी लागलिया कापुसा । विझवितां न विझे जैसा ।</p>
<p>तेवीं विषयवंता मानसा । विवेकु सहसा उपजेना ॥ ११ 
॥</p>
<p>झाल्या लोलिंगत बडिशा । निजमरण विसरे मासा ।</p>
<p>कां मुठी चणियांच्या आशा । नळीमाजीं । आपैसा वानरू 
अडके ॥ १२ ॥</p>
<p>दूध मिळालिया मांजर । न म्हणे व्दिज‍अंत्यजघर ।
</p>
<p>तेवीं विषय‍उन्मत्त नर । न करिती विचार सेव्यासेव्य 
॥ १३ ॥</p>
<p>कां खवळल्या विषयचाडें । योनिसंकरु घडेल पुढें 
।</p>
<p>यालागी वेदें चोखडे । वर्णाश्रमपाडें विभाग केले 
॥ १४ ॥</p>
<p>जैसें अफाट पृथ्वीचें अंग । तेथें सप्तव्दीपें 
करूनि विभाग ।</p>
<p>मग भिन्नाधिकारें चांग । धरा साग्ड़ आक्रमिली ॥ १५ 
॥</p>
<p>कां अनावृत मेघजळा । धरणें धरूनि घालिजे तळां ।</p>
<p>मग नेमेंचि ढाळेढाळां । पिकालागीं जळा काढिजे पाट 
॥ १६ ॥</p>
<p>आणि पवना नादाकारा । साधूनि कीजे वाजंतरा ।</p>
<p>मग जेवीं नाना ध्वनि मधुरा । वाजविजे यंत्रा सप्त 
स्वरें ॥ १७ ॥</p>
<p>तैसें उच्छृंखळां विषयांसी । वेदें नेमिलें नेमेंसीं 
।</p>
<p>तेचि वेदाज्ञा ऐशी । ऐक तुजपासीं सांगेन ॥ १८ ॥</p>
<p>आवरावया योनिभ्रष्टां । मैथुनीं विवाहप्रतिष्ठा 
।</p>
<p>लावूनियां निजनिष्ठा । वर्णवरिष्ठा नेमिले ॥ १९ 
॥</p>
<p>ब्राह्मण जातां रजकीपासीं । ते तंव कडू न लगे त्यासी 
।</p>
<p>रजक जातां ब्राह्मणीपाशीं । तिखट त्यासी ते न लगे 
॥ २२० ॥</p>
<p>भलती स्त्री भलता नर । मैथुनीं होय वर्णसंकर ।</p>
<p>तो चुकवावया प्रकार । विवाहनिर्धार नेमिला वेदें 
॥ २१ ॥</p>
<p>धर्मपत्नीपाणिग्रहण । विवाह नेमिला सवर्ण ।</p>
<p>तेथें सप्तम पंचम त्यजून । स्वगोत्रीं लग्न करूं 
नये ॥ २२ ॥</p>
<p>तीन्ही वेद तीन्ही वर्ण । वेदें सांडूनियां जाण 
।</p>
<p>सवेद आणि सवर्ण । पाणिग्रहण नेमिलें ॥ २३ ॥</p>
<p>कन्या सवेद सवर्ण । जीसी नाहीं रजोदर्शन ।</p>
<p>तेही पित्यापासीं याचून । करावें लग्न विधानोक्त 
॥ २४ ॥</p>
<p>धर्म-अर्थ-कामाचरण । अन्यत्र न करावें आपण ।</p>
<p>ऐशी वाहूनियां आण । पाणिग्रहण वेदोक्त ॥ २५ ॥</p>
<p>करितां वधूवरां पाणिग्रहण । साक्षी व्दिज-देव-हुताशन 
।</p>
<p>इतर स्त्रिया मातेसमान । स्वदारागमन नेमिलें वेदें 
॥ २६ ॥</p>
<p>एवं नेमूनियां विवाहासी । वेदरायें दिली आज्ञा 
ऐशी ।</p>
<p>सांडूनि सकळ स्त्रियांसी । स्वदारेपाशीं मैथुन 
॥ २७ ॥</p>
<p>दिवा मैथुन नाहीं स्त्रियांसी । रात्रीं त्यजूनि 
पूर्वापर प्रहरांसी ।</p>
<p>मैथुन स्त्रियेपासीं । मध्यरात्रीसी नेमस्त ॥ २८ 
॥</p>
<p>नेमिलें स्वदारामैथुन । तेंही अहोरात्र नाहीं जाण 
।</p>
<p>प्रजार्थ स्त्रीसेवन । ऋतुकाळीं गमन नेमस्त ॥ २९ 
॥</p>
<p>ऋतुकाळीं ज्यां स्त्रीगमन । ते पुरुष ब्रह्मचारी 
पूर्ण ।</p>
<p>वेद निवृत्तिपर जाण । त्यागरूपें आपण भोगातें नेमी 
॥ २३० ॥</p>
<p>’आत्मा वै पुत्रनामासि’ । पुत्र झालिया स्त्रियेसी 
।</p>
<p>संग करूं नये स्त्रीपासीं । शनैःशनैः विषयांसी 
त्यागवी वेद ॥ ३१ ॥</p>
<p>सेवावया आमिषा । वेदें नेमु केला कैसा ।</p>
<p>न घडावया पशुहिंसा । संकट आयासा स्वयें द्योती ॥ 
३२ ॥</p>
<p>आवडीं खावया मांसा । अथवा स्वर्गाचिया आशा ।</p>
<p>जे करिती पशुहिंसा । तयां पुरुषां अधःपतन ॥ ३३ ॥</p>
<p>निष्काम कर्मीं पशुहिंसा । करी तरी तो निष्काम कैसा 
।</p>
<p>तेथ निगमाचा नेमु ऐसा । मुख्य अहिंसा सर्व धर्मीं 
॥ ३४ ॥</p>
<p>नित्य न करावया मांसभक्षण । यज्ञीं पुरोडाशसेवन 
।</p>
<p>तेंहि परिमित जाण । स्वेच्छा मांसादन वारिलें वेदें 
॥ ३५ ॥</p>
<p>याग करूनि ’सौत्रामणी’ । प्रवर्तावें सुरापानीं 
।</p>
<p>हे वेदाज्ञा जो सत्य मानी । तो स्वधर्माचरणीं नागवला 
॥ ३६ ॥</p>
<p>जे कर्मीं मद्यपान घडे । तो स्वधर्म म्हणतां जीभ 
झडे ।</p>
<p>लोलुपते भुलले बापुडे । वेद विषयांकडे वोढिती ॥ 
३७ ॥</p>
<p>यागु करितां सोत्रामणी । स्वयें न व्हावें मद्यपानी 
।</p>
<p>तें यज्ञशेष अवघ्राणीं । परी सर्वथा वदनीं घालूं 
नये ॥ ३८ ॥</p>
<p>हे विषयांचें त्रिविध विंदान । मैथुन-मांसभक्षण-सुरापान 
।</p>
<p>यदर्थीं निवृत्तीचि प्रमाण । हें मनोगत पूर्ण वेदाचें 
॥ ३९ ॥</p>
<p>विषयांपासूनि निवृत्ती । वेद विभागें हेंचि द्योती 
।</p>
<p>परी धरावी विषयासक्ती । हे वेदोक्ति सर्वथा न घडे 
॥ २४० ॥</p>
<p>वेंचोनियां निजधन । करोनियां विवाह यज्ञ ।</p>
<p>सेवावें मद्य-मांस-मैथुन । हें वेदवचन कदा न घडे 
॥ ४१ ॥</p>
<blockquote>
<p><br/></p>
<p>धनं च धर्मैकफलं यतो वै । ज्ञानं सविज्ञानमनुप्रशान्ति । </p>
<p>गृहेषु युञ्जन्ति कलेवरस्य । मृत्युं न पश्यन्ति 
दुरन्तवीर्यम्‌ ॥ १२ ॥ </p>
<p><br/></p>
</blockquote>

<p>नायकोनि भगवत्कथा । ज्ञानाभिमानी नाडले तत्वतां 
।</p>
<p>धनें परमार्थ यावा हाता । तोही स्वधर्मता न लाविती 
धर्मीं ॥ ४२ ॥</p>
<p>विषयांचिया कामना । सर्वस्वें वेंचिती धना ।</p>
<p>तेंचि धर्मार्थ वेंचितां जाणा । सांडिती प्राणा 
कवडीसाठीं ॥ ४३ ॥ </p>
<p>जया धनाचेनि पांगें । हा धर्मचि आलासे निजांगें 
।</p>
<p>जेवीं पायाळाचेनि योगें । महानिधि वेगें आतुडे 
हातीं ॥ ४४ ॥</p>
<p>बीज तेथें सद्रुम फळ । चंदन तेथें परिमळ ।</p>
<p>जळाचे ठायीं केवळ । नांदती सकळ रसस्वाद ॥ ४५ ॥</p>
<p>देह तेथ असे कर्म । रूप तेथ वसे नाम ।</p>
<p>धन तेथ उत्तमोत्तम । सकळ धर्म सदा वसती ॥ ४६ ॥</p>
<p>जेवीं एकादशीव्रतयोगें । जागरीं गीतनृत्यपांगें 
।</p>
<p>तुष्टला देवो लागवेगें । आतुडे धनयोगें निजभक्तां 
करीं ॥ ४७ ॥</p>
<p>तेवीं धनाचिया पाठोवाठीं । परम धर्मेंसी पडे गांठी 
।</p>
<p>धर्म तेथ उठा‌उठी । ज्ञानाची भेटी विज्ञानेंसीं 
॥ ४८ ॥</p>
<p>चंद्रास्तव वाढती कळा । जीवनास्तव जिव्हाळा ।</p>
<p>तेवीं धनास्तव सोज्जळा । धर्माचा सोहळा धार्मिकां 
घरीं ॥ ४९ ॥</p>
<p>धर्म तेथ शुध्द ज्ञान । ज्ञान तेथ विज्ञान ।</p>
<p>विज्ञान तेथ समाधान । शांति संपूर्ण नांदे तेथ ॥ 
२५० ॥</p>
<p>एवढें फळ ज्या धनापासीं । तें मूर्ख वेंचिती विषयांसी 
।</p>
<p>देहलोभें भुललीं पिसीं । अंगीच्या मृत्यूसी विसरले 
॥ ५१ ॥</p>
<p>जळते घरीं ठेवा ठेवणें । मरत्या देहा सुरवाड करणें 
।</p>
<p>तो नागवला वेदु म्हणे । तें वेदाचें बोल॥णें नायके 
कोणी ॥ ५२ ॥</p>
<p>उपजलेनि दिवस-दिवसें । देहातें काळु ग्रासीतसे 
।</p>
<p>हें नित्य नवें मरण कैसें । देहलोभवशें विसरले ॥ 
५३ ॥</p>
<p>ज्याचे त्या देखतां कैसा । काळु गिळी बाळवयसा ।</p>
<p>मग तारुण्याची दशा । मुरडूनि घसा ग्रासी काळ ॥ ५४ 
॥</p>
<p>गिळोनियां तारुण्यपण । आणी वार्धक्य कंपायमान ।
</p>
<p>ऐसें काळाचें विंदान । दुर्धर पूर्ण ब्रह्मादिकां 
॥ ५५ ॥</p>
<p>जयाचेनि चपेटघातें । मरण आणी अमरांतें ।</p>
<p>मा मूर्ख तेथें जीवितातें । अक्षय चित्तें दृढ मानिती 
॥ ५६ ॥</p>
<p>मूळीं देहचि तंव अनित्य । मा तेथींचे भोग काय शाश्र्वत 
।</p>
<p>परी धन वेंचूनि विषयार्थ । भुलले जाणा भ्रांत स्त्रीलोभें 
॥ ५७ ॥</p>
<p>ऐसे नश्र्वर भोग जगीं । ते भोगावया रिघावें स्वर्गीं 
।</p>
<p>तदर्थ प्रवर्तती यागीं । लागवेगीं भोगेच्छा ॥ ५८ 
॥</p>
<p>सुख भोगावया वेगीं । पतंगु जेवीं उडी घाली आगीं ।
</p>
<p>तेवीं इहामुत्रभोगीं । पतनालागीं पावती ॥ ५९ ॥</p>
<p>स्त्री-आमिष-मद्यपान । हे वेदोक्त भोग जाण ।</p>
<p>तेथ केवीं घडे पतन । तें वेदविधान नेणती मूर्ख ॥ 
२६० ॥</p>
<blockquote>
<p><br/></p>
<p>यद्घ्राणभक्षो विहितः सुरायास्तथा पशोरालभनं न हिंसा । </p>
<p>एवं व्यवायः प्रजया न रत्या इमं विशुद्धं न विदुः स्वधर्मम्‌ ॥ १३ ॥ </p>
<p><br/></p>
</blockquote>

<p>वेदविहित कर्माचरण । तेथ सर्वथा नव्हे पतन ।</p>
<p>जेथ चुके वेदविधान । तेथें पावे पतन सज्ञान ॥ ६१ 
॥</p>
<p>वेदींच्या अर्थवादासरिसा । मनीं बांधोनि भोगाशा 
।</p>
<p>यज्ञमिषें पशुहिंसा । भोगलिप्सा करूं धांवती ॥ 
६२ ॥</p>
<p>वेदें बोलिलें ’आलभन’ । त्या नांव म्हणती पशुहनन 
।</p>
<p>हें सकाम मानिती विधान । निष्कामा हनन कदा न घडे 
॥ ६३ ॥</p>
<p>निष्कामासी यागयजन । स्वधर्मार्थ करावे यज्ञ ।</p>
<p>तेथ पशूचें आलभन । सर्वथा हनन करूं नये ॥ ६४ ॥</p>
<p>पशूचें करूं नये हनन । देवतोद्देशें अंगस्पर्शन 
।</p>
<p>या नांव बोलिजे ’आलभन’ । हें यज्ञाचरण निष्काम ॥ 
६५ ॥</p>
<p>हरिश्र्चंद्राच्या यागीं । शुनःशेप-पशुप्रसंगीं 
।</p>
<p>तेणें घावो लागों नेदितां अंगीं । वेदोक्त प्रयोगीं 
यज्ञसिध्दी केली ॥ ६६ ॥</p>
<p>वेदोक्त मंत्रभागार्थ । देव सुखी करोनि समस्त ।
</p>
<p>आपण झाला निर्मुक्त । हा ऋग्वेदार्थ ब्राह्मणीं 
॥ ६७ ॥</p>
<p>यापरी पशुघात । यज्ञीं न लगे निश्र्चित ।</p>
<p>तो हरिश्र्चंद्र यागार्थ । पशुघात निवारी ॥ ६८ ॥
</p>
<p>तेथ मीमांसकांचें मत । देवतोद्देशें जो पशुघात 
।</p>
<p>या नांव ’आलभन’ म्हणत । स्वर्गफलार्थ आवश्यक ॥ ६९ 
॥</p>
<p>केवळ मांसभक्षणार्थ । जे करिती पशुघात ।</p>
<p>हिंसादोष तेथें प्राप्त । ऐसें बोलत मीमांसक ॥ २७० 
॥</p>
<p>देवतोद्देशें पशूंचा घात । तेणें स्वर्गभोग होय 
प्राप्त ।</p>
<p>तोही भोगक्षयें क्षया जात । तेणें हिंसा प्राप्त 
याज्ञिकां ॥ ७१ ॥</p>
<p>याग करितां ’सौत्रामणी’ । पुरोडाश घ्यावा अवघ्राणीं 
।</p>
<p>परी प्रवर्तावें सुरापानीं । हें वेदविधानीं असेना 
॥ ७२ ॥</p>
<p>एवं जेथें पशुहनन । तें कर्म सदोष पूर्ण ।</p>
<p>यालागीं तेथ अधःपतन । बोलिलें जाण याज्ञिकांसी 
॥ ७३ ॥</p>
<p>वेदें विहिलें पाणिग्रहण । तें प्रजार्थ स्वदारागमन 
।</p>
<p>परी रत्यर्थ नित्य मैथुन । हे वेदाज्ञा जाण असेना 
॥ ७४ ॥</p>
<p>मद्य-मांस-मैथुनप्रसंग । स्व‍इच्छा न करावया भोग 
।</p>
<p>वेदें द्योतिला विवाह याग । भोगत्यागनियमार्थ ॥ 
७५ ॥</p>
<p>नेणोनि ऐसिया शुध्द घर्मा । यागमिषें अधर्मा ।</p>
<p>प्रवर्तानि काम्य-कर्मा । भोग संभ्रमा भोगिती मूर्ख 
॥ ७६ ॥</p>
<blockquote>
<p><br/></p>
<p>ये त्वनेवंविदोऽसन्तः स्तब्धाः सदभिमानिनः । </p>
<p>पशून्‌ द्रुह्यन्ति विश्रब्धाः प्रेत्य खादन्ति ते च तान्‌ ॥ १४ ॥ </p>
<p><br/></p>
</blockquote>

<p>नेणोनि शुध्द वेदविधानातें ।अतिगर्वाचेनि उध्दतें 
।</p>
<p>आपणियां मानूनि ज्ञाते । अविधी पशूतें घातु करितीं 
॥ ७७ ॥</p>
<p>केवळ अभिचारमतें । पावोनि सकळ भोगातें ।</p>
<p>ऐशिया मानोनि विश्र्वासातें । स्वेच्छा पशूतें 
घात करिती ॥ ७८ ॥</p>
<p>अविधी पशूतें वधिती । त्या याज्ञिकांचे देहांतीं 
।</p>
<p>मारिले पशू मारूं येती । झळकत काती घे‌ऊनियां ॥ ७९ 
॥</p>
<p>एवं निमालिया याज्ञिकांसी । भक्षिले पशु भक्षिती 
त्यांसी ।</p>
<p>जैसें सेविलें विष प्राणियांसी । ग्रासी प्राणांसी 
समूळ ॥ २८० ॥ </p>
<blockquote>
<p><br/></p>
<p>द्विषन्तः परकायेषु स्वात्मानं हरिमीश्वरम्‌ । </p>
<p>मृतके सानुबन्धेऽस्मिन्बद्धस्नेहाः पतन्त्यधः ॥ १५ ॥ </p>
<p><br/></p>
</blockquote>
<p>परमात्मा जो श्रीहरी । तो अंतर्यामी सर्व शरीरीं 
।</p>
<p>तेथ पराचा जो व्देषु करी । तेणें व्देषिला हरि निजात्मा 
॥ ८१ ॥</p>
<p>परासी जो करी अपघातु । तेणें केला निजात्मघातु ।
</p>
<p>त्यासी सकुटुंब अधःपातु । रौरवांतु ते बुडती ॥ ८२ 
॥</p>
<blockquote>
<p><br/></p>
<p>ये कैवल्यमसम्प्राप्ता ये चातीताश्च मूढताम्‌ । </p>
<p>त्रैवर्गिका ह्यक्षणिका आत्मानं घातयन्ति ते ॥ १६ ॥ </p>
<p><br/></p>
</blockquote>
<p>सज्ञानी स्वतां तरती । अज्ञानी सज्ञानां शरण येती ।</p>
<p>तेणें त्यांसी कैवल्यप्राप्ती । त्यांच्या वचनोक्तिविश्र्वासें 
॥ ८३ ॥</p>
<p>जे अज्ञान ना सज्ञान । ज्यांसी केवळ ज्ञानाभिमान 
।</p>
<p>ज्यांचें विषयीं लोलुप मन । ते पुरुष जाण आत्मघाती 
॥ ८४ ॥</p>
<p>साधावया अर्थ काम । जे करिती अभिचारधर्म ।</p>
<p>हें त्रैवर्णिक घोर कर्म । आत्मघाती परम ज्याचें 
त्यासी ॥ ८५ ॥</p>
<p>देहाचिया गोमटिया । जे करिती अभिचारक्रिया ।</p>
<p>तेणें कर्में आप‍आपणियां । सृजिला राया निजघातु 
॥ ८६ ॥</p>
<p>जो स्वयें बैसली खांदी तोडी । तो खांदीसहित पडे बुडीं 
।</p>
<p>तेवीं काम्यकर्माच्या वोढी । क्रियेसी रोकडीं अधःपात 
॥ ८७ ॥</p>
<blockquote>
<p><br/></p>
<p>एत आत्महनोऽशान्ता अज्ञाने ज्ञानमानिनः । </p>
<p>सीदन्त्यकृतकृत्या वै कालध्वस्तमनोरथाः ॥ १७ ॥ </p>
<p><br/></p>
</blockquote>
<p>काम क्रोधी अति‌अभ्दुत । क्रूरकर्मी जे अशांत ।
</p>
<p>तिहीं आप‍आपणिया अनहित । निजात्मघात जोडिला ॥ ८८ 
॥</p>
<p>स्वयें कर्म करिती अविधी । तेचि म्हणती शुध्द विधी 
।</p>
<p>अज्ञान तेंचि प्रतिपादी । ज्ञान त्रिशुध्दी म्हणोनियां 
॥ ८९ ॥</p>
<p>ते काम्यकर्मीं छळिले । कां महामोहें आकळिले ।</p>
<p>गर्वदंभादि भेदें खिळिले । काळसर्पें गिळिले सद्‍बुध्दीसीं 
॥ २९० ॥</p>
<p>गर्वादिज्वरितमुखें । गोडपणीं कडू ठाके ।</p>
<p>विषप्राय विषयसुखें । अतिहरिखें सेविती ॥ ९१ ॥</p>
<p>ऐशा विषयांलागीं पहाहो । आप्त मानूनि निजदेहो ।
</p>
<p>रचूनि नाना उपावो । अर्थसंग्रहो स्वयें करिती ॥ 
९२ ॥</p>
<blockquote>
<p><br/></p>
<p>हित्वात्ममायारचिता गृहापत्यसुहृत्स्त्रियः । </p>
<p>तमो विशन्त्यनिच्छन्तो वासुदेवपराङ्मुखाः ॥ १८ ॥ </p>
<p><br/></p>
</blockquote>

<p>मरणेंसी झटें घेत । श्री मेळविती श्रीमंत ।</p>
<p>गृह दारा पुत्र वित्त । नाना वस्तुजातसंग्रहो ॥ 
९३ ॥</p>
<p>ऐसे भोग आयासयुक्त । सांडूनि ज्ञानगर्वी समस्त 
।</p>
<p>ज्ञानाभिमानें ने‍इजेत । अंधतमांत अतिगर्वें ॥ 
९४ ॥</p>
<p>जेथ अंधाराचे डोळे । हो‌ऊनि ठाकती आंधळे ।</p>
<p>तेथ मोहरात्रीचें काळें । अंधतममेळें अधिक कांटे 
॥ ९५ ॥</p>
<p>जया अंधारातें प्रकाशूं येतां । निखिळ काळा होय 
सविता ।</p>
<p>जेथ गाढ मूढ अवस्था । अतिमौढ्यता स्वयें पावे ॥ ९६ 
॥</p>
<p>जेथ सुषुप्तीसी झोंप लागे । आळसु आळसिजे सर्वांगें 
।</p>
<p>तेथ घर बांधोनि निजांगें । निंदा क्रोध दोघे सदा 
वसती ॥ ९७ ॥</p>
<p>तेथ भजनविमुख नरां । अधःपतन अभिमानव्दारा ।</p>
<p>जेवीं अथावीं पडिला चिरा । तेवीं बाहेरा निघों न 
शके ॥ ९८ ॥</p>
<p>जे वासुदेवीं सदा विमुख । ज्यासीं हरिभजनीं नाहीं 
हरिख ।</p>
<p>त्यांची दशा हे अधोमुख । अतिदुःखें दुःख भोगिती 
॥ ९९ ॥</p>
<p>ऐशी अभक्तांची गति । सांगितली आहाच स्थिति ।</p>
<p>वांचूनि त्यांची दुर्गति । वाग्देवता भीती स्पष्ट 
वदतां ॥ ३०० ॥</p>
<p>अभक्तांची गति बोलणें । यापरीस चांग मुकें होणें 
।</p>
<p>प्राणु जावो कां सर्व प्राणें । परी ते दोष कोणें 
बोलावे ॥ १ ॥</p>
<p>राया तुझिया प्रश्र्नकाजीं । हे दशा बोलणें पडे 
आजी ।</p>
<p>येर्‍हवीं अभक्तवादें आम्हांमाजीं । वाचेची पांजी 
विटाळली नाहीं ॥ २ ॥</p>
<p>यावरी आतां नृपनाथा । वक्ता आणि समस्त श्रोतां ।
</p>
<p>राम-स्मरणें तत्वतां । वाचेसी प्रायश्र्चित्ता 
सवें कीजे ॥ ३ ॥</p>
<p>ऐकोनि अभक्तांची गती । अतिशयेंसीं दुःखप्राप्ती 
।</p>
<p>राजा कंटाळला चित्तीं । यालागीं निश्र्चितीं हरिनाम 
स्मरे ॥ ४ ॥</p>
<p>ज्या स्मरविलें हरीतें । तोचि यासी पुसों येथें 
।</p>
<p>युगायुगीं भक्त त्यातें । कोणे विधीतें भजन करिती 
॥ ५ ॥</p>
<blockquote>
<p><br/></p>
<cite><p>श्री राजोवाच । </p></cite>
<p>कस्मिन्‌ काले स भगवान्‌ किं वर्णः कीदृशो नृभिः । </p>
<p>नाम्ना वा केन विधिना पूज्यते तदिहोच्यताम्‌ ॥ १९ ॥ </p>
<p><br/></p>
</blockquote>

<p>ज्याचेनि स्मरणें तत्वतां । कर्माकर्में नुधाविती 
माथा ।</p>
<p>त्या भगवंताची कथा । माझिया हितालागीं सांगा ॥ ६ ॥</p>
<p>जो परमात्मा श्रीहरी । तो सृष्ट्यादि यगयुगांतरीं 
।</p>
<p>कोणें नामें रूपें वर्णाकारीं । भक्त कैशापरी पूजिती 
॥ ७ ॥</p>
<p>आणि ते काळींच्या प्रजा । कैसेनि यजिती अधोक्षजा 
।</p>
<p>कवणे विधीं करिती पूजा । तें योगिराजा सांगिजे ॥ 
८ ॥</p>
<p>तुमचे मुखींचें कृपावचन । त्यापुढें अमृतही गौण 
।</p>
<p>वचनें परमानंद पूर्ण । जन्ममरण उच्छेदी ॥ ९ ॥</p>
<p>त्याहीमाजीं भगवग्दुण । युगानुवर्ती नारायण ।</p>
<p>त्याचें भजनपूजनविधान । कृपा करून सांगिजे स्वामी 
॥ ३१० ॥</p>
<p>ऐकोनि रायाचें वचन । संतोषले अवघे जण ।</p>
<p>जाणोनि हरिगुणांचा प्रश्र्न । कनिष्ठ ’करभाजन’ 
बोलता झाला ॥ ११ ॥</p>
<blockquote>
<p><br/></p>
<cite><p>श्रीकरभाजन उवाच । </p></cite>
<p>कृतं त्रेता द्वापरं च कलिरित्येषु केशवः । </p>
<p>नानावर्णाभिधाकारो नानैव विधिनेज्यते ॥ २० ॥ </p>
<p><br/></p>
</blockquote>
<p>नाना वर्ण नानाकारें । नाना नाम नानोपचारें ।</p>
<p>कृता-त्रेता-व्दापरें । भक्त निर्धारे केशवु यजिती ॥ १२ ॥</p>
<p>’क’कार ब्रह्मा ’व’कार विष्णु । ’श’कार स्वयें 
त्रिनयनु ।</p>
<p>केशव तो गुणविहीनु । प्रकाश पूर्ण तिहींचा ॥ १३ ॥
</p>
<p>केशव केवळ अर्धमात्रा । न ये व्यक्ताव्यक्त उच्चारा 
।</p>
<p>व्याप्येंवीण व्यापकु खरा । सबाह्याभ्यंतरा एकत्वें 
॥ १४ ॥</p>
<p>तोचि युगपरत्वें रूप नाम । भजनविधि क्रियाधर्म 
।</p>
<p>भक्त पूजिती पुरुषोत्तम । तो अनुक्रम अवधारीं ॥ 
१५ ॥</p>
<blockquote>
<p><br/></p>
<p>कृते शुक्लश्चतुर्बाहुर्जटिलो वल्कलाम्बरः । </p>
<p>कृष्णाजिनोपवीताक्षान्‌ बिभ्रद्‌ दण्डकमण्डलू ॥ २१ ॥ </p>
<p><br/></p>
</blockquote>

<p>कृतयुगीं श्र्वेतवर्णधर । जटिल चतुर्भुज वल्कलांबर 
।</p>
<p>दंडकमंडल्वंकित कर । अजिन ब्रह्मसूत्र अक्षमाला 
हातीं ॥ १६ ॥</p>
<p>ब्रह्मचर्यें दृढव्रत । ये चिन्हीं चिन्हांकित 
।</p>
<p>परमात्मा मूर्तिमंत । भक्त यापरी यजिती ॥ १७ ॥</p>
<blockquote>
<p><br/></p>
<p>मनुष्यास्तु तदा शान्ता निर्वैराः सुहृदः समाः । </p>
<p>यजन्ति तपसा देवं शमेन च दमेन च ॥ २२ ॥ </p>
<p><br/></p>
</blockquote>
<p>ते काळींचे सकळ नर । सदा शांत निवैर ।</p>
<p>समताबुध्दी निरंतर । सुहृन्मित्र परस्परें ॥ १८ ॥</p>
<p>तैं तपें करावें देवयजन । त्या तपाचें मुख्य लक्षण 
।</p>
<p>शम-दम साधूनि संपूर्ण । भगवभ्दजन स्वयें करिती ॥ 
१९ ॥</p>
<p>तैं देवाचें नामोच्चरण । दशधा नामीं नामस्मरण ।
</p>
<p>तेंचि नाम कोण कोण । ऐक सावधान नृपनाथा ॥ ३२० ॥</p>
<blockquote>
<p><br/></p>
<p>हंसः सुपर्णो वैकुण्ठो धर्मो योगेश्वरोऽमलः । </p>
<p>ईश्वरः पुरुषोऽव्यक्तः परमात्मेति गीयते ॥ २३ ॥ </p>
<p><br/></p>
</blockquote>
<p>हंस सुपर्ण वैकुंठ । धर्म योगेश्र्वर श्रेष्ठ ।
</p>
<p>अमल ईश्र्वर वरिष्ठ । पुरुष अव्यक्त नामपाठ परमात्मा 
म्हणती ॥ २१ ॥</p>
<p>ते काळींचे भक्त श्रेष्ठ । या नामांचा नामपाठ ।</p>
<p>गायन करिती घडघडाट । भवसंकट निर्दाळिती ॥ २२ ॥</p>
<p>हें कृतयुगींचें यजन । तुज सांगितलें संपूर्ण ।
</p>
<p>आतां त्रेतायुगींचें भजन । मूर्तीचें ध्यान तें 
ऐक ॥ २३ ॥</p>
<blockquote>
<p><br/></p>
<p>त्रेतायां रक्तवर्णोऽसौ चतुर्बाहुस्त्रिमेखलः । </p>
<p>हिरण्यकेशस्त्रय्यात्मा स्रुक्स्रुवाद्युपलक्षणः ॥ २४ ॥ </p>
<p><br/></p>
</blockquote>
<p>त्रेतीं यज्ञमूर्तिं पुरुषोत्तमु । रक्तवर्ण ज्वलनोपमु ।</p>
<p>पिंगटकेश निर्धूमु । देवदेवोत्तमु चतुर्बाहू ॥ 
२४ ॥</p>
<p>तया यज्ञपुरुषा निर्मळा । त्रिगुणांची त्रिमेखळा 
।</p>
<p>वेदत्रयीचा पूर्णमेळा । मूर्तीचा सोहळा तदात्मकचि 
॥ २५ ॥</p>
<p>स्त्रुक-स्त्रुवा-पाणिग्रहण । हेंचि तयाचें उपलक्षण 
।</p>
<p>त्रेतायुगीं नारायण । येणें रूपें जाण निजभक्त 
ध्याती ॥ २६ ॥</p>
<blockquote>
<p><br/></p>
<p>तं तदा मनुजा देवं सर्वदेवमयं हरिम्‌ । </p>
<p>यजन्ति विद्यया त्रय्या धर्मिष्ठा ब्रह्मवादिनः ॥ २५ ॥ </p>
<p><br/></p>
</blockquote>
<p>तैंचे जे मनुष्य जाण । त्रिवेदीं करिती भजन ।</p>
<p>सर्वदेवस्वरूप हरि पूर्ण । यापरी यजन त्रेतायुगीं 
॥ २७ ॥</p>
<p>त्रेतायुगीं सर्वही नर । वेदोक्तीं नित्य सादर ।</p>
<p>सर्वही भजनतत्पर । धर्मिष्ठ समग्र अतिधार्मिक ॥ २८ ॥</p>
<p>ते धर्मिष्ठ धार्मिक जन । अष्टधा नामीं नामस्मरण ।</p>
<p>गजरें करिती सदा पठण । तें नामाभिधान ऐक राया ॥ २९ ॥</p>
<blockquote>
<p><br/></p>
<p>विष्णुर्यज्ञः पृश्निगर्भः सर्वदेव उरुक्रमः । </p>
<p>वृषाकपिर्जयन्तश्च उरुगाय इतीर्यते ॥ २६ ॥ </p>
<p><br/></p>
</blockquote>
<p>विष्णु यज्ञ पृश्र्निजन्म । सर्वदेव उरुक्रम ।</p>
<p>वृषाकपि जयंतनाम । उरुगाय परम नामें स्मरती ॥ ३३० 
॥</p>
<p>व्दापरीं भगवध्द्‍यान । ते युगींचें पूजाविधान 
।</p>
<p>भक्त कैसें करिती भजन । नामस्मरण तें ऐक ॥ ३१ ॥</p>
<blockquote>
<p><br/></p>
<p>द्वापरे भगवाञ्श्यामः पीतवासा निजायुधः । </p>
<p>श्रीवत्सादिभिरङ्कैश्च लक्षणैरुपलक्षितः ॥ २७ ॥ </p>
<p><br/></p>
</blockquote>

<p>व्दापरीं घनश्यामवर्ण । अतसीपुष्पप्रभासमान ।
</p>
<p>पीतांबरपरिधान । श्रीवत्सचिन्ह‍अंकित ॥ ३२ ॥</p>
<p>शंख-चक्र-पद्म-गदा । चारी भुजा सायुधा ।</p>
<p>इहीं लक्षणीं गोविंदा । लक्षिती सदा निजभक्त ॥ ३३ ॥</p>
<blockquote>
<p><br/></p>
<p>तं तदा पुरुषं मर्त्या महाराजोपलक्षणम्‌ । </p>
<p>यजन्ति वेदतन्त्राभ्यां परं जिज्ञासवो नृप ॥ २८ ॥ </p>
<p><br/></p>
</blockquote>

<p>शशांकछत्र मणि चामर । राजलक्षणीं राजोपचार ।</p>
<p>यापरी व्दापरींचे नर । अतिसादर पूजेसी ॥ ३४ ॥</p>
<p>शीघ्र पावावया परात्पर । वैदिक तांत्रिक पूजा मिश्र 
।</p>
<p>तत्वजिज्ञासु करिती नर । भजनतत्पर या रीतीं ॥ ३५ 
॥</p>
<p>ते काळीचें नामस्मरण । जेणें हो‌ई कलिमलदहन ।</p>
<p>त्या नामांचें अभिधान । ऐक सांगेन नृपनाथा ॥ ३६ ॥
</p>
<blockquote>
<p><br/></p>
<p>नमस्ते वासुदेवाय नमः सङ्कर्षणाय च । </p>
<p>प्रद्युम्नायानिरुद्धाय तुभ्यं भगवते नमः ॥ २९ ॥ </p>
<p><br/></p>
</blockquote>
<p>’वासुदेवा’ तुज लोटांगण । ’संकर्षणा’ तुज नमन ।
</p>
<p>’प्रद्युम्रा’ प्रणाम पूर्ण । अभिनंदन ’अनिरुध्दा’ 
॥ ३७ ॥</p>
<blockquote>
<p><br/></p>
<p>नारायणाय ऋषये पुरुषाय महात्मने । </p>
<p>विश्वेश्वराय विश्वाय सर्वभूतात्मने नमः ॥ ३० ॥ </p>
<p><br/></p>
</blockquote>

<p>’नारायणा’ ऋषिवरा । ’महापुरुषा’ सुरेंद्रा ।</p>
<p>’विश्र्वरूपा’ विश्र्वेश्र्वरा’ । महात्म्या 
श्रीवरा नमन तुज ॥ ३८ ॥</p>
<p>’सर्व भूतीं तूं भूतात्मा’ । तुज नमो पुरुषोत्तमा 
।</p>
<p>व्दापरीं ऐशिया नामां । नृपोत्तमा सदा स्मरती ॥ 
३९ ॥</p>
<p>त्या नामांच्या पाठा । तेणें देवासी संतोष मोठा 
।</p>
<p>वेगीं सांडोनि वैकुंठा । धावे अवचटा कीर्तनामाजीं 
॥ ३४० ॥</p>
<blockquote>
<p><br/></p>
<p>इति द्वापर उर्वीश स्तुवन्ति जगदीश्वरम्‌ । </p>
<p>नानातन्त्रविधानेन कलावपि तथा शृणु ॥ ३१ ॥ </p>
<p><br/></p>
</blockquote>
<p>यांहीं नामीं स्तुतिस्तवन । व्दापरींचे करिती जन ।</p>
<p>आतां कलियुगींचें भजन । तंत्रोक्त विधान ऐक राया ॥ ४१ ॥</p>
<blockquote>
<p><br/></p>
<p>कृष्णवर्णं त्विषाकृष्णं साङ्गोपाङ्गास्त्रपार्षदम्‌ । </p>
<p>यज्ञैः सङ्कीर्तनप्रायैर्यजन्ति हि सुमेधसः ॥ ३२ ॥ </p>
<p><br/></p>
</blockquote>
<p>कलियुगीं श्रीकृष्णदेवो । वर्णूं कृष्णवर्णप्रभावो ।</p>
<p>प्रभा इंद्रनीळकीळ-समुदावो । मूर्ती तशी पहा हो 
शोभायमान ॥ ४२ ॥</p>
<p>मूर्ति सर्वावयवीं साग्ड़ । वेणुविषाणादि उपांग ।</p>
<p>चारी भुजा पराक्रमी चांग । आयुधें अव्यंग शंखचक्रादिक 
॥ ४३ ॥</p>
<p>पृष्ठभागीं निजपार्षद । नंदसुनंदादि सायुध ।</p>
<p>कलियुगीं प्रज्ञाप्रबुध्द । यापरी गोविंद चिंतिती 
सदा ॥ ४४ ॥</p>
<p>मधुपर्कादिक विधान । साग्ड़ केलें जें पूजन ।</p>
<p>तेंही मानोनियां गौण । आवडे कीर्तन कलियुगीं कृष्णा 
॥ ४५ ॥</p>
<p>नवल कैसें राजाधिराजा । कीर्तन तेचि महापूजा ।</p>
<p>ऐशी आवडी अधोक्षजा । कीर्तनें गरुडध्वजा उल्हासु 
सदा ॥ ४६ ॥</p>
<p>कीर्तन पढियें गोविंदा । यालागीं सन्मानी नारदा 
।</p>
<p>तो कृष्णकीर्ती पढे सदा । नामानुवादा गर्जतु ॥ ४७ 
॥</p>
<p>कीर्तन करितां नामानुवाद । संकटीं रक्षिला प्रल्हाद 
।</p>
<p>कीर्तनें तुष्टे गोविंद । छेदी भवबंध दासांचा ॥ 
४८ ॥</p>
<p>गजेंद्रें नामस्मरण । करितां पावला नारायण ।</p>
<p>त्याचें तोडोनि भवबंधन । निजधामा आपण स्वयें नेला 
॥ ४९ ॥</p>
<p>अधमाधम अतिविखटी । तोंडा रामु आला अवचटीं ।</p>
<p>ते गणिका कीं वैकुंठीं । कृष्णें नामासाठीं सरती 
केली ॥ ३५० ॥</p>
<p>महादोषांचा मरगळा । अतिनष्ट अजामेळा ।</p>
<p>तोही नामें निर्मळ केला । प्रतापु आगळा नामाचा ॥ 
५१ ॥</p>
<p>नामें विनटलीं गोविंदीं । ते संकटीं राखिली द्रौपदी 
।</p>
<p>नाम तोडी आधिव्याधी । जाण त्रिशुध्दी दासांची ॥ 
५२ ॥</p>
<p>अंतरशुध्दीचें कारण । मुख्यत्वें हरिकीर्तन ।</p>
<p>नामापरतें साधन । सर्वथा आन असेना ॥ ५३ ॥</p>
<p>कीर्तनीं हरीची आवडी कैशी । वत्सालागीं धेनु जैशी 
।</p>
<p>कां न विसंबे जेवीं माशी । मोहळासी क्षणार्ध ॥ ५४ 
॥</p>
<p>तेवीं नाम स्मरतया भक्ता । अतिशयें आवडी अच्युता 
।</p>
<p>दासांची अणुमात्र अवस्था । निजांगें सर्वथा निवारी 
स्वयें ॥ ५५ ॥</p>
<p>यालागी हरिकीर्तनीं गोडी । जयासी लागली धडफुडी 
।</p>
<p>त्यासी नाना साधनांच्या वोढी । सोसावया सांकडीं 
कारण नाहीं ॥ ५६ ॥</p>
<p>ज्यासी कीर्तनीं कथाकथनीं । चौगुण आल्हाद उपजे 
मनीं ।</p>
<p>तो उध्दरला सर्व साधनीं । पवित्र अवनी त्याचेनी 
॥ ५७ ॥</p>
<p>एकचि जरी नाम वाचे । सदा वसे श्रीरामाचें ।</p>
<p>तरी पर्वत छेदोनि पापाचे । परमानंदाचें निजसुख 
पावे ॥ ५८ ॥</p>
<p>आवडीं करितां हरिकीर्तन । हृद्‍यीं प्रगटे श्रीजनार्दन 
।</p>
<p>त्याहोनि श्रेष्ठ साधन । सर्वथा आन असेना ॥ ५९ ॥</p>
<p>थोर कीर्तनाचें सुख । निष्ठा तुष्टे यदुनायक ।</p>
<p>कीर्तनें तरले असंख्य । साबडे लोक हरिनामें ॥ ३६० 
॥</p>
<p>यालागीं कीर्तनाहूनि थोर । आन साधन नाहीं सधर ।</p>
<p>मा कवण हेतू पामर । कीर्तन नर निंदिती ॥ ६१ ॥</p>
<p>एवं नामकीर्तनीं विमुख । ते स्वप्नींही न देखती 
सुख ।</p>
<p>कीर्तनव्देषें मूर्ख । अतिदुःख भोगिती ॥ ६२ ॥</p>
<p>ज्यांचे हृद्‍यीं व्देषसंचार । जळो जळो त्याचा 
आचार ।</p>
<p>सर्व काळ व्देषी नर । दुःख दुस्तर भोगिती ॥ ६३ ॥</p>
<p>कलियुगीं जे बुध्दिमंत । ते नामकीर्तनीं सदा निरत 
।</p>
<p>गौरवूनि नाम स्मरत । हर्षयुक्त सप्रेम ॥ ६४ ॥</p>
<p>; नाना अवतार अतिगहन । त्यांत श्रीराम कां भगवान्‌ 
कृष्ण ।</p>
<p>यांचें चरित्र अतिपावन । त्यांचें चरणवंदन सांगत 
॥ ६५ ॥</p>
<blockquote>
<p><br/></p>
<p>ध्येयं सदा परिभवघ्नमभीष्टदोहं । तीर्थास्पदं 
शिवविरिञ्चिनुतं शरण्यम्‌ । </p>
<p>भृत्यार्तिहं प्रणतपाल भवाब्धिपोतं । वन्दे महापुरुष 
ते चरणारविन्दम्‌ ॥ ३३ ॥ </p>
<p><br/></p>
</blockquote>

<p>लय लक्षें ध्यानलक्षणें । देव देवी ध्येय ध्यानें 
।</p>
<p>तृणप्राय केलीं जेणें । हरिचरणस्मरणें तत्काळ ॥ 
६६ ॥</p>
<p>यालागीं ध्यानासी तें वरिष्ठ । ध्यातां छेदी कल्पनादि 
कष्ट ।</p>
<p>भक्तांचें अति‌अभीष्ट । मनोरथ इष्ट सदा पुरवी ॥ 
६७ ॥</p>
<p>नित्य ध्यातां हरीचे चरण । करी भक्तदेहरोगदुःखहरण 
।</p>
<p>इतुकेंच राया नव्हे जाण । करी निर्दळण भवरोगा ॥ ६८ 
॥</p>
<p>भक्तांचे पुरवी मनोरथ । ते तूं म्हणसी विषययुक्त 
।</p>
<p>परमानंदें नित्य तृप्त । निववी निजभक्त चरणामृतें 
॥ ६९ ॥</p>
<p>वानूं चरणांची पवित्रता । शिवु पायवणी वाहे माथां 
।</p>
<p>जे जन्मभूमी सकळ तीर्थां । पवित्रपण भक्तां चरणध्यानें 
॥ ३७० ॥</p>
<p>अवचटें लागल्या चरण । पवित्र झाले पाषाण ।</p>
<p>मा जे जाणोनि करिती ध्यान । त्यांचें पवित्रपण काय 
वानूं ॥ ७१ ॥</p>
<p>जो सदा शत्रुत्वें वर्ततां । जेणें चोरून नेली निजकांता 
।</p>
<p>त्याच्या बंधू शरणागता । दिधली आत्मता निजभावें 
॥ ७२ ॥</p>
<p>कोरडी आत्मतेची थोरी । तैशी नव्हे गा नृपकेसरी ।
</p>
<p>दे‌ऊनि सुवर्णाची नगरी । अचळतेवरी स्थापिला ॥ ७३ 
॥</p>
<p>यालागीं शरणागतां शरण्य । सत्य जाण हरीचे चरण ।</p>
<p>यापरतें निर्भय स्थान । नाहीं आन निजभक्तां ॥ ७४ 
॥</p>
<p>भक्तांची अणुमात्र व्यथा । क्षण एक न साहवे भगवंता 
।</p>
<p>प्रल्हादाची अतिदुःखता । होय निवारिता निजांगें 
॥ ७५ ॥</p>
<p>दावाग्नि गिळूनि अंतरीं । गोपाळ राखिले वनांतरीं 
।</p>
<p>पांडव जळतां जोहरीं । काढिले बाहेरी विवरव्दारें 
॥ ७६ ॥</p>
<p>करूनि सर्वांगाचा वोढा । नित्य निवारी भक्तांची 
पीडा ।</p>
<p>जो कां भक्तांचिया भिडा । रणरंगीं फुडां वागवी रथु 
॥ ७७ ॥</p>
<p>ते चरण वंदितां साष्टांगीं । भक्तां प्रतिपाळी 
उत्संगी ।</p>
<p>ऐसी प्रणतपाळु कृपावोघीं । दुसरा जगीं असेना ॥ ७८ 
॥</p>
<p>तरावया भवाब्धि प्रबळ । चरणांची नाव अडंडळ ।</p>
<p>अनन्यशरण सकळ । तारी तत्काळ चरणानुरागें ॥ ७९ ॥</p>
<p>ते महापुरुषाचे श्रीचरण । शरणागता निजशरण्य ।</p>
<p>ज्यांचें सनकादिक ध्यान । करिती अभिवंदन सभ्दावें 
॥ ३८० ॥</p>
<p>अगाध चरणांचें महिमान । वानितां वेदां पडिलें मौन 
।</p>
<p>ब्रह्मा सदाशिव आपण । करितां स्तवन तटस्थ ठेले ॥ 
८१ ॥</p>
<p>अगम्य अतर्क्य श्रीचरण । जाणोनि ब्रह्मादिक ईशान 
।</p>
<p>साष्टांगें अभिवंदन । करूनियां स्तवन करिती ऐसें 
॥ ८२ ॥</p>
<blockquote>
<p><br/></p>
<p>त्यक्त्वा सुदुस्त्यजसुरेप्सितराज्यलक्ष्मीं । धर्मिष्ठ आर्यवचसा यदगादरण्यम्‌ । </p>
<p>मायामृगं दयितयेप्सितमन्वधावद्‌ । वन्दे महापुरुष ते चरणारविन्दम्‌ ॥ ३४ ॥ </p>
<p><br/></p>
</blockquote>
<p>जे राज्यश्रियेकारणें । अमर लोलंगत मनें ।</p>
<p>तें राज्य श्रीरामें त्यागणें । वचनाकारणें पित्याच्या 
॥ ८३ ॥</p>
<p>श्रीराम धर्मिष्ठ चोख । पितृवचनप्रतिपाळक ।</p>
<p>उभ्दट राज्य सांडोनि देख । निघे एका‌एक वनवासा ॥ 
८४ ॥</p>
<p>वनवासा चरणीं जातां । सवें घेतली प्रिया सीता ।</p>
<p>येणें बोलें स्त्रीकामता । श्रोतीं सर्वथा न मानावी 
॥ ८५ ॥</p>
<p>तरी केवळ स्त्री नव्हे सीता । ते निजभक्त जाण तत्वतां 
।</p>
<p>सांडूनि राजभोगा समस्तां । सेवेच्या निजस्वार्था 
वना आली ॥ ८६ ॥</p>
<p>राज्यीं असतां रघुवीरें । दास्य दासां वांटलें 
अधिकारें ।</p>
<p>ते मी एकली एकसरें । सेवा वनांतरीं अवघीचि करीन ॥ 
८७ ॥</p>
<p>ते सेवा यावया हाता । सकळ सेवेच्या निजस्वार्था 
।</p>
<p>चरणचालीं चालोनि सीता । आली तत्वतां वनवासासी ॥ 
८८ ॥</p>
<p>कैसें श्रीरामसेवेचें सुख । चरणीं चालतां नाठवे 
दुःख ।</p>
<p>विसरली मायामाहेरपक्ष । अत्यंत हरिख सेवेचा ॥ ८९ 
॥</p>
<p>ऐशिया मनोगत-सभ्दावा । वना आली करावया सेवा ।</p>
<p>श्रीराम जाणे भक्तभावा । येरां देवां दानवां कळेना 
॥ ३९० ॥</p>
<p>निजभक्तांचें मनोगत । जाणता एक रघुनाथ ।</p>
<p>कां श्रीरामसेवेचा स्वार्थ । जाणती निजभक्त भजनानंदें 
॥ ९१ ॥</p>
<p>भगवभ्दजनाचें सुख । भक्त जाणती भाविक ।</p>
<p>भावेंवीण भजनसुख । अनोळखी अभाविकां ॥ ९२ ॥</p>
<p>पूर्ण भाविक भक्त सीता । हें कळलेंसे रघुनाथा ।</p>
<p>यालागीं तिचिया वचनार्था । होय धांवता मृगामागें 
॥ ९३ ॥</p>
<p>मायिक मृगाचें सुवर्णभान । जरी जाणे रघुनंदन ।</p>
<p>तरी भक्तलळे पाळण । करी धावन मृगामागें ॥ ९४ ॥</p>
<p>बाळकाचेनि छंदें जाण । जेवी मा‌उली नाचे आपण ।</p>
<p>तेवीं मायामृगापाठीं धावन । करी रघुनंदन निजभक्तवाक्यें 
॥ ९५ ॥</p>
<p>जो राम वानरांच्या गोष्टी । ऐकतां विकल्प न धरीं 
पोटीं ।</p>
<p>तो सीतेच्या वचनासाठीं । धांवे मृगापाठीं नवल कायी 
॥ ९६ ॥</p>
<p>भलतैसें भक्तवचन । मिथ्या न म्हणे रघुनंदन ।</p>
<p>यालागीं निजचरणीं धावन । करी आपण मृगामागें ॥ ९७ 
॥</p>
<p>एवं भक्तवाक्यें उठा‌उठी । जो पायीं धांवे मृगासाठीं 
।</p>
<p>ज्याचे चरणरेणु अणुकुटी । वंदिती मुकुटीं शिवादि 
सर्व ॥ ९८ ॥</p>
<p>तो मृगामागें धांवतां जाण । पावन केले पाषाण ।</p>
<p>त्याच्या चरणां अनन्य शरण । अभिवंदन सभ्दावें ॥ 
९९ ॥</p>
<p>एवं महापुरुषाचे चरण । अभिवंदनें करिती स्तवन ।
</p>
<p>कलियुगीं कीर्तनें जन । परम पावन नित्ययुक्त ॥ ४०० ॥</p>
<blockquote>
<p><br/></p>
<p>एवं युगानुरूपाभ्यां भगवान्युगवर्तिभिः । </p>
<p>मनुजैरिज्यते राजन्श्रेयसामीश्वरो हरिः ॥ ३५ ॥</p>
<p><br/></p>
</blockquote>

<p>एवं कृतादि-कलियुगवरी । इहीं नामीं रूपीं अवतारीं ।</p>
<p>सभ्दावें तैंच्या नरीं । भजिजे श्रीहरी श्रेयार्थ ॥ १ ॥</p>
<p>त्यांमाजीं कलियुगाची थोरी । वानिजे सभ्दावें ऋषीश्र्वरीं ।</p>
<p>येथें हरिकीर्तनावरी । मुक्ती चारी वोळगण्या ॥ २ ॥</p>
<blockquote>
<p><br/></p>
<p>कलिं सभाजयन्त्यार्या गुण ज्ञाः सारभागिनः । </p>
<p>यत्र सङ्कीर्तनेनैव सर्वस्वार्थोऽभिलभ्यते ॥ ३६ ॥ </p>
<p><br/></p>
</blockquote>
<p>अवधारीं राया सर्वज्ञा । धन्य धन्य कलियुग जाणा ।</p>
<p>जेथ सर्व स्वार्थ हरिकीर्तना-। नामस्मरणासाठीं 
होती ॥ ३ ॥</p>
<p>कलियुगीं दोष बहुत । केवीं कीर्तनें होय स्वार्थ 
।</p>
<p>तेथें दोषत्यागें जे गुण घेत । ते नित्यमुक्त हरिकीर्तनीं 
॥ ४ ॥</p>
<p>हरिकीर्तनें शुध्द चित्त । दोषत्यागें गुण संग्रहीत 
।</p>
<p>ऐसे सारभागी कलियुगांत । परममुक्त हरिकीर्तने ॥ 
५ ॥</p>
<p>कलीच्या गुणांतें जाणते । नामें मोक्ष जोडणें येथें 
।</p>
<p>जाणोनि करिती कीर्तनातें । ते जाण निश्र्चितें 
नित्यमुक्त ॥ ६ ॥</p>
<p>कलियुगीं हेंचि सार । नाम स्मरावें निरंतर ।</p>
<p>करिती नामाचा निजगजर । ते मुक्त नर नृपनाथा ॥ ७ ॥
</p>
<p>स्‌ंमत श्लोक - ध्यायन्‌ कृते यजन्यज्ञैस्त्रेतायां 
द्वापरेऽर्चयन्‌ । यदाप्नोति कलौ संकीर्त्य केशवम्‌ 
॥</p>
<p>कृतयुगीं शमदमादिसाधन । त्रेतायुगीं वेदोक्त यज्ञ 
।</p>
<p>व्दापरीं आगमोक्त पूजन । तंत्रविधान विधियुक्त 
॥ ८ ॥</p>
<p>यापरी त्रियुगीं जना । परम संकट साधना ।</p>
<p>करितांही परी मना । अणुमात्र जाणा उपरमु नव्हे ॥ 
९ ॥</p>
<p>तीं अवघींच साधनें । कलीनें लाजविलीं कीर्तनें 
।</p>
<p>जेथ गातां नाचतां आपणें । वश्य करणें परमात्मा ॥ 
४१० ॥</p>
<p>आखरीं हुंबळी गुणें । ऐकतां गोवळांचें गाणें ।</p>
<p>देव भुलला जीवेंप्राणें । त्यांसवें नाचणें स्वानंदें 
॥ ११ ॥</p>
<p>कृष्णा कान्हो गोपाळा । या आरुष नामांचा चाळा ।</p>
<p>घे‌ऊन गर्जती वेळोवेळां । तेणें घनसांवळा सुखावे 
॥ १२ ॥</p>
<p>तेणें सुखाचेनि संतोषें । देवो परमानंदें उल्हासे 
।</p>
<p>एवं कलियुगीं कीर्तनवशें । भक्त अनायासें उध्दरती 
॥ १३ ॥</p>
<p>कीर्तन‍आवर्तनमेळीं । जळती पापांच्या वडवाळी ।
</p>
<p>भक्त उध्दरती तत्काळीं । हरिनामें कलि दाटुगा ॥ 
१४ ॥</p>
<p>कलियुगीं हेचि थोरी । नामसंकीर्तनावारी ।</p>
<p>चहूं वर्णां मुक्त करी । तेथ न विचारी स्त्री शूद्र 
॥ १५ ॥</p>
<p>वेदु अत्यंत कृपणु जाला । त्रिवर्णांचे कानीं लागला 
।</p>
<p>स्त्रीशूद्रादिकांसी अबोला । धरूनि ठेला अद्यापि 
॥ १६ ॥</p>
<p>तें वेदाचें अतिन्यून । उध्दरीं हरिनामकीर्तन ।
</p>
<p>स्त्री शूद्र अंत्यज जन । उध्दरण हरिनामें ॥ १७ ॥
</p>
<p>कीर्तनें स्वधर्मु वाढे । कीर्तनें स्वधर्मु जोडे 
।</p>
<p>कीर्तनें परब्रह्म आतुडे । मुक्ति कीर्तनापुढें 
लाजोनि जाय ॥ १८ ॥</p>
<p>कीर्तनानंदें चारी मुक्ति । हरिभक्तांतें वरूं 
येती ।</p>
<p>भक्त त्यांतें उपेक्षिती । तरी पायां लागती दास्यत्वें 
॥ १९ ॥</p>
<p>एवढी कलियुगीं प्रचीती । कीर्तनाची परम ख्याती 
।</p>
<p>राया जाण गा निश्र्चितीं । विकल्प चित्तीं झणें 
धरिसी ॥ ४२० ॥</p>
<p>कृतत्रेताव्दापारासी । निषेधु नाहीं नामासी ।</p>
<p>कलियुगीं नामापाशीं । चारी मुक्ती दासी स्वयें 
होती ॥ २१ ॥</p>
<blockquote>
<p><br/></p>
<p>न ह्यतः परमो लाभो देहिनां भ्राम्यतामिह । </p>
<p>यतो विन्देत परमां शान्तिं नश्यति संसृतिः ॥ ३७ ॥ </p>
<p><br/></p>
</blockquote>
<p>जे जन्ममरणांच्या आवर्तीं । पडिले संसारी सदा भ्रमती ।</p>
<p>त्या प्राणियां कलियुगाप्रती । कीर्तनें गती नृपनाथा ॥ २२ ॥</p>
<p>कलियुगीं कीर्तनासाठीं । संसाराची काढूनि कांटी ।</p>
<p>परमशांतिसुखसंतुष्टीं । पडे मिठी परमानंदीं ॥ २३ ॥</p>
<p>ऐसा कीर्तनीं परम लाभु । शिणतां सुरनरां दुर्लभु ।</p>
<p>तो कलियुगीं झाला सुलभु । यालागी सभाग्यां लोभु 
हरिकीर्तनीं ॥ २४ ॥</p>
<p>’कीर्तनास्तव चारी मुक्ती । भक्तांपासीं वोळंगती 
।</p>
<p>हें न घडे ’ कोणी म्हणती । ऐक ते स्थिती नृपनाथा ॥ 
२५ ॥</p>
<p>कीर्तनीं हरिनामाचा पाठा । तेणें देवासी संतोष 
मोठा ।</p>
<p>वेगीं सांडोनि वैकुंठा । धांवे अवचटा कीर्तनामाजीं 
॥ २६ ॥</p>
<p>हरिकीर्तना लोधला देवो । विसरला वैकुंठा जावों 
।</p>
<p>तोचि आवडला ठावो । भक्तभावो देखोनी ॥ २७ ॥</p>
<p>जेथ राहिला यदुनायक । तेथेचि ये वैकुंठलोक ।</p>
<p>यापरी मुक्ति ’सलोक’ । कीर्तनें देख पावती भक्त 
॥ २८ ॥</p>
<p>नामकीर्तन-निजगजरीं । भक्तां निकट धांवे श्रीहरी 
।</p>
<p>तेचि ’समीपता’ मुक्ति खरी । भक्तांच्या करीं हरिकीर्तनें 
॥ २९ ॥</p>
<p>कीर्तनें तोषला अधोक्षज । भक्ता प्रत्यक्ष गरुडध्वज 
।</p>
<p>श्याम पीतवासा चतुर्भुज । तें ध्यान सहज ठसावे ॥ 
४३० ॥</p>
<p>भक्तु कीर्तन करी जेणें ध्यानें । तें ध्यान दृढ 
ठसावें मनें ।</p>
<p>तेव्हां देवाचीं निजचिन्हें । भक्तें पावणें संपूर्ण 
॥ ३१ ॥</p>
<p>श्याम चतुर्भुज पीतांबरधारी । शंखचक्रादि आयुधें 
करीं ।</p>
<p>हे ’सरूपता’ भक्तातें वरी । कीर्तनगजरीं भाळोनी 
॥ ३२ ॥</p>
<p>तेव्हां देव भक्त समसमान । समान अवयव सम चिन्ह ।</p>
<p>भावें करितां हरिकीर्तन । एवढें महिमान हरिभक्तां 
॥ ३३ ॥</p>
<p>दोघां एकत्र रमा देखे । देवो कोण तेंही नोळखे ।</p>
<p>ब्रह्मा नमस्कारीं चवके । देवो तात्विकें न कळे 
त्यासी ॥ ३४ ॥</p>
<p>भावें करितां हरिकीर्तन । तेणें संतोषे जनार्दन 
।</p>
<p>उभयतां पडे आलिंगन । मिठी परतोन सुटेना ॥ ३५ ॥</p>
<p>तेव्हां सबाह्यांतरीं । देवो प्रगटे चराचरीं ।</p>
<p>दुजें देखावया संसारीं । सर्वथा उरी उरेना ॥ ३६ ॥
</p>
<p>वृत्ति स्वानंदीं निमग्न । परतोनि कदा नव्हे भिन्न 
।</p>
<p>’सायुज्यमुक्ति’ या नांव पूर्ण । जेणें दुजेपण 
असेना ॥ ३७ ॥</p>
<p>ऐशी लाहूनि पूर्ण सायुज्यता । तो जैं करी हरिकथा 
।</p>
<p>ते कथेची तल्लीनता । जीवां समस्तां अतिप्रिय ॥ ३८ 
॥</p>
<p>यापरी हरिकीर्तनापासीं । चारी मुक्ती होती दासी 
।</p>
<p>भक्त लोधले हरिभजनसी । सर्वथा मुक्तीसी न घेती ॥ ३९ ॥</p>
<p>एवं योगयागादि तपसाधनें । पोरटीं केलीं हरिकीर्तनें 
।</p>
<p>कलियुगीं नामस्मरणें । जड उध्दारणें हरिकीर्तनीं 
॥ ४४० ॥</p>
<blockquote>
<p><br/></p>
<p>कृतादिषु प्रजा राजन्कलाविच्छन्ति सम्भवम्‌ । </p>
<p>कलौ खलु भविष्यन्ति नारायणपरायणाः ॥ ३८ ॥ </p>

<p><br/></p>
</blockquote>
<p>कीर्तनासाठीं चारी मुक्ति । हेचि कलियुगीं मुख्य 
भक्ति ।</p>
<p>यालागीं इंद्रादि देवपंक्ति । जन्म इच्छिती कलियुगीं 
॥ ४१ ॥</p>
<p>स्वर्ग नव्हे भोगस्थान । हें विषयाचें बंदिखान 
।</p>
<p>कलियुगीं सभाग्य जन । जन्मोनि कीर्तन हरीचें करिती 
॥ ४२ ॥</p>
<p>जेथीच्या जन्मा देव सकाम । तेथ कृतादि युगींचे उत्तमोत्तम 
।</p>
<p>प्रजा अवश्य वांछिती जन्म । कीर्तनधर्म निजभजना 
॥ ४३ ॥</p>
<p>कृतयुगींचे सभाग्य जन । यागीं पावले स्वर्गस्थान 
।</p>
<p>तेही कलियुगीचें जाण । जन्म आपण वांछिती ॥ ४४ ॥</p>
<p>कृत त्रेत आणि व्दापर । तेथीलही मुख्य नर ।</p>
<p>कलियुगीं जन्म तत्पर । निरंतर वांछिती ॥ ४५ ॥</p>
<p>तैंचे लोक करिती गोष्टी । चारी पुरुषार्थ कीर्तनासाठीं 
।</p>
<p>कलियुगीं हे महिमा मोठी । धन्य धन्य सृष्टीं कलियुग 
॥ ४६ ॥</p>
<p>जे असती धन्यभागी । ते जन्म पावती कलियुगीं ।</p>
<p>ऐसें कलीच्या जन्मालागीं । नर-सुर-उरगीं उत्कंठा 
॥ ४७ ॥</p>
<p>तरावया दीन जन । कलीमाजीं श्रीनारायाण्‌ ।</p>
<p>नामें छेदी भवबंधन । तारी हरिकीर्तन सकळांसी ॥ ४८ 
॥</p>
<p>यालागीं कलिमाजीं पाहीं । श्रध्दा हरिकीर्तनाच्या 
ठायीं ।</p>
<p>जन तरती सुखोपायीं । संदेहो नाहीं नृपनाथा ॥ ४९ ॥
</p>
<p>कलियुगीं बहुसाल नर । होतील नारायणीं तत्पर ।</p>
<p>भक्तीचें भोज विचित्र । स्त्रीशूद्र माजविती ॥ 
४५० ॥</p>
<blockquote>
<p><br/></p>
<p>क्वचित्क्वचिन्महाराज द्रविडेषु च भूरिशः । </p>
<p>ताम्रपर्णी नदी यत्र कृतमाला पयस्विनी ॥ ३९ ॥ </p>
<p>कावेरी च महापुण्या प्रतीची च महानदी । </p>
<p>ये पिबन्ति जलं तासां मनुजा मनुजेश्वर । </p>
<p>प्रायो भक्ता भगवति वासुदेवेऽमलाशयाः ॥ ४० ॥ </p>
<p><br/></p>
</blockquote>
<p>विशेषें द्रविड देशाचे ठायीं । अतिशयें भक्ति वाढेल 
पाहीं ।</p>
<p>तेथेंही तीर्थविशेष भुयी । ते ते ठायीं अति‌उत्कट 
॥ ५१ ॥</p>
<p>ताम्रपर्णीच्या तीरीं । हरिभक्तीची अगाध थोरी ।
</p>
<p>कृतमालेच्या परिसरीं । उत्साहेंकरीं हरिभक्ति 
नांदे ॥ ५२ ॥</p>
<p>निर्मळजळा पयस्विनी । जीचिये पयःप्राशनीं ।</p>
<p>वृत्ति वाढे हरिचरणीं । दृढ भगवभ्दजनीं बुध्दी 
॥ ५३ ॥</p>
<p>देखतां कावेरीची थडी । पळती पापांचिया कोडी ।</p>
<p>जेथ श्रीरंग वसे आवडीं । तेथें भक्ति दुथडी उभ्दट 
नांदे ॥ ५४ ॥</p>
<p>प्रतीचीमाजीं देतां बुडी । चित्तशुध्दि जोडे रोकडी 
।</p>
<p>भजन वाढे चढोवढी । भक्तीची गुढी वैकुंठीं उभारे 
॥ ५५ ॥</p>
<p>ऐकें नरवरचूडामणी । या पंचनदींचिया तीर्थस्त्रानीं 
।</p>
<p>अथवा पयःप्राशनीं । भगवभ्दजनीं दृढ बुध्दी ॥ ५६ 
॥</p>
<p>या तीर्थांचें केल्या दर्शन । होय कलिमलक्षालन 
।</p>
<p>केल्या स्त्रान पयःप्राशन । भगवभ्दजन उल्हासे ॥ 
५७ ॥</p>
<p>दर्शन स्पर्शन स्त्रान । या तीर्थींचें करितां 
जाण ।</p>
<p>वासुदेवीं निर्मळ भजन । नित्य नूतन दृढ वाढे ॥ ५८ 
॥</p>
<p>यापरी जे भगवभ्दक्त । ते ऋणत्रयासी निर्मुक्त ।
</p>
<p>सुरनरपितरां पंगिस्त । हरिभक्त कदा नव्हती ॥ ५९ 
॥</p>
<blockquote>
<p><br/></p>
<p>देवर्षिभूताप्तनृणां पित्‍ईणां न किङ्करो नायमृणी च राजन्‌ । </p>
<p>सर्वात्मना यः शरणं शरण्यं गतो मुकुन्दं परिहृत्य कर्तम्‌ ॥ ४१ ॥ </p>
<p><br/></p>
</blockquote>

<p>शरणागता निजशरण्य । मुकुंदाचे श्रीचरण ।</p>
<p>सभ्दावें रिघाल्या शरण । जन्ममरण बाधीना ॥ ४६० ॥
</p>
<p>जेथ बाधीना जन्ममरण । तेथें देव-ऋषि-आचार्य-पितृगण 
।</p>
<p>यांच्या ऋणांचा पाड कोण । ते झाले उत्तीर्ण भगवभ्दजनें 
॥ ६१ ॥</p>
<p>जो विनटला हरिचरणीं । तो कोणाचा नव्हे ऋणी ।</p>
<p>जेवीं परिसाचिये मिळणीं । लोह काळेपणीं निर्मुक्त 
॥ ६२ ॥</p>
<p>सकळ पापांपासूनी । सुटिजे जेवीं गंगास्त्रानीं 
।</p>
<p>तेवीं विनटल्या हरिचरणीं । निर्मुक्त त्रै‌ऋणीं 
भगवभ्दक्त ॥ ६३ ॥</p>
<p>भावें करितां भगवभ्दक्ती । सकळ पितर उध्दरती ।</p>
<p>ऋषीश्र्वरां नित्य तृप्ती । भगवभ्दक्ति-स्वानंदें 
॥ ६४ ॥</p>
<p>स्वानंदें भगवभ्दक्ती । तेणें सर्व भूतें सुखी 
होती ।</p>
<p>पुत्रें केल्या भगवभ्दक्ती । आप्त उध्दरती मातापितरें 
॥ ६५ ॥</p>
<p>सकळ देवांचा नियंता । अति‌उल्हासें त्यातें भजतां 
।</p>
<p>देव‌ऋणाची वार्ता । भगवभ्दक्तां बाधीना ॥ ६६ ॥</p>
<p>ज्यांसी अनन्य भगवभ्दजन । ते कदा नव्हती कर्माधीन 
।</p>
<p>कर्म ज्याचे आज्ञाधीन । त्या हरीसी शरण जो झाला ॥ 
६७ ॥</p>
<p>तो नव्हे कर्माचा सेवक । नव्हे देवांचा पा‌इक ।</p>
<p>नव्हे प्राकृताचा रंक । अनन्य भाविक हरिभक्त ॥ ६८ 
॥</p>
<p>जो हरीचा शरणागत । तो कोणाचा नव्हे अंकित ।</p>
<p>कर्माकर्मीं तो अलिप्त । नित्यमुक्त ऋणत्रयासी 
॥ ६९ ॥</p>
<p>वासुदेव सर्वां भूतीं । हे दृढ ठसावे प्रतीती ।</p>
<p>यालागीं अलिप्त कर्मगती । सकळ ऋणनिर्मुक्ती भगवभ्दक्तां 
॥ ४७० ॥</p>
<blockquote>
<p><br/></p>
<p>स्वपादमूलम्भजतः प्रियस्य त्यक्तान्यभावस्य हरिः परेशः । </p>
<p>विकर्म यच्चोत्पतितं कथञ्चिद्धुनोति सर्वं हृदि सन्निविष्टः ॥ ४२ ॥ </p>
<p><br/></p>
</blockquote>

<p>सांडूनि देहाच्या अभिमाना । त्यजूनि देवतांतरभजना 
।</p>
<p>जे अनन्य शरण हरिचरणां । ते कर्मबंधना नातळती ॥ ७१ 
॥</p>
<p>यापरी जे अनन्य शरण । तेचि हरीसी पढियंते पूर्ण ।
</p>
<p>हरिप्रियां कर्मबंधन । स्वप्नींही जाण स्पर्शों 
न शके ॥ ७२ ॥</p>
<p>राया म्हणसी ’भगवभ्दक्त । विहितकर्मीं नित्यनिर्मुक्त 
’ ।</p>
<p>ते जरी विकर्म आचरत । तरी प्रायश्र्चित्त न बाधी 
त्यांसी ॥ ७३ ॥</p>
<p>जेवीं पंचाननाचें पिलें । न वचे मदगजांचेनि वेढिलें 
।</p>
<p>तेवीं हरिप्रियीं विकर्म केलें । त्यांसी न वचे 
बांधिलें यमाचेनि ॥ ७४ ॥</p>
<p>स्मरतां एक हरीचें नाम । महापातक्यां वंदी यम ।</p>
<p>मा हरीचे पढियंते परम । तयां विकर्में यम केवीं दंडी 
॥ ७५ ॥</p>
<p>आशंका ॥ ’वेदाज्ञा विष्णूची परम । वेदें विहिलें 
धर्माधर्म ।</p>
<p>भक्त आचरतां विकर्म । केवीं वेदाज्ञानेम न बाधी 
त्यांसी ’ ॥ ७६ ॥</p>
<p>जेवीं रायाचा सेवक आप्त । ति व्दारपाळां नव्हे अंकित 
।</p>
<p>तेथ रायाचा पढियंता सुत । त्यांचा पंगिस्त तो केवीं 
होय ॥ ७७ ॥</p>
<p>हरिनामाचें ज्यासी स्मरण । वेद त्याचे वंदी चरण 
।</p>
<p>मा जो हरीचा पढियंता पूर्ण । त्यासी वेदविधान कदा 
न बाधी ॥ ७८ ॥</p>
<p>भक्तापासूनि विकर्मस्थिती । कदा न घडे गा कल्पांतीं 
।</p>
<p>अवचटें घडल्या दैवगतीं । त्या कर्मा निर्मुक्ति 
अच्युतस्मरणें ॥ ७९ ॥</p>
<p>बाधूं न शके कर्माकर्म । ऐसा कोण भागवतधर्म ।</p>
<p>ते भक्तीचें निजवर्म । उत्तमोत्तम अवधारीं ॥ ४८० 
॥</p>
<p>त्यजूनि देहाभिमानवोढी । सर्वां भूतीं हरिभक्ति 
गाढी ।</p>
<p>तो कर्माकर्में पायीं रगडी । मुक्ति पाय झाडी निजकेशीं 
॥ ८१ ॥</p>
<p>तो ज्याकडे कृपादृष्टीं पाहे । त्याचें निर्दळे 
भवभये ।</p>
<p>तो जेथ म्हणे राहें । तेथें लाहे मुक्तिसुख ॥ ८२ 
॥</p>
<p>त्याचेनि अनुग्रहकरीं । देव प्रगटे दीनाच्या अंतरीं 
।</p>
<p>त्याच्या कर्माकर्माची बोहरी । स्वयें श्रीहरी 
करूं लागे ॥ ८३ ॥ </p>
<p>जेवीं प्रगटल्या दिनमणी । अंधार जाय पळोनी ।</p>
<p>राम प्रगटल्या हृद्‍यभुवनीं । कर्माकर्मधुणी सहजचि 
॥ ८४ ॥</p>
<p>भगवंताची नामकीर्ति । याचि नामें परम भक्ति ।</p>
<p>भक्तीपाशीं चारी मुक्ति । दासीत्वें वसती नृपनाथा 
॥ ८५ ॥</p>
<p>ऐकोनि भक्तीची पूर्ण स्थिती । रोमांचित झाला नृपती 
।</p>
<p>आनंदाश्रु नयनीं येती । सुखावलिया वृत्तीं डुल्लतु 
॥ ८६ ॥</p>
<p>आंगतां वैदेहाची स्थिती । नारदु सुखावे निजचित्तीं 
।</p>
<p>तो उल्हासें वसुदेवाप्रती । सांगे समाप्ति इतिहासाची 
॥ ८७ ॥</p>
<blockquote>
<p><br/></p>
<cite><p>श्रीनारद उवाच । </p></cite>
<p>धर्मान्‌ भागवतानित्थं श्रुत्वाथ मिथिलेश्वरः । </p>
<p>जायन्तेयान्‌ मुनीन्‌ प्रीतः सोपाध्यायो ह्यपूजयत्‌ ॥ ४३ ॥ </p>
<p><br/></p>
</blockquote>

<p>नारद इतिहास सांगतु । तेवींच आनंदें डुल्लतु ।</p>
<p>तेणें आनंदें बोलतु । भक्तीचें मथितु वसुदेवाप्रती 
॥ ८८ ॥</p>
<p>यापरी जयंतीसुतीं । भगवंताची उभ्दट भक्ती ।</p>
<p>सांगितली परम प्रीतीं । मिथिलेशाप्रती निजबोधें 
॥ ८९ ॥</p>
<p>ऐकोनि त्यांचिया वचना । सुख जाहलें विदेहाचिया 
मना ।</p>
<p>मग अतिप्रीतीं पूजना । जयंतीनंदनां पूजिता झाला 
॥ ४९० ॥</p>
<p>श्रवणें जाहली अतिविश्रांती । तेणें पूजेलागीं 
अतिप्रीती ।</p>
<p>विदेहा उल्हासु चित्तीं । स्वानंदस्थितीं पूजिता 
झाला ॥ ९१ ॥</p>
<p>पूजेचा परम आदरु । जयंतीनंदना केला थोरु ।</p>
<p>उपाध्याय जो अहल्याकुमरु । तेणेंही अत्यादरु पूजेसी 
केला ॥ ९२ ॥</p>
<blockquote>
<p><br/></p>
<p>ततोऽन्तर्दधिरे सिद्धाः सर्वलोकस्य पश्यतः । </p>
<p>राजा धर्मानुपातिष्ठन्नवाप परमां गतिम्‌ ॥ ४४ ॥ </p>
<p><br/></p>
</blockquote>

<p>यापरी ते भागवतश्रेष्ठ । नवही जण अतिवरिष्ठ ।</p>
<p>समस्तां देखतांचि स्पष्ट । झाले अदृष्ट ऊर्ध्वगमनें 
॥ ९३ ॥</p>
<p>ते भागवतधर्मस्थितीं । अनुष्ठूनि भगवभ्दक्ती ।
</p>
<p>राजा पावला परम गती । पूर्णप्राप्ती निजबोधें ॥ 
९४ ॥</p>
<p>भावें करितां भगवभ्दक्ती । देहीं प्रगटे विदेहस्थिती 
।</p>
<p>ते पावोनि नृपती । परम विश्रांती पावला ॥ ९५ ॥</p>
<blockquote>
<p><br/></p>
<p>त्वमप्येतान्‌ महाभाग धर्मान्‌ भागवतान्‌ श्रुतान्‌ । </p>
<p>आस्थितः श्रद्धया युक्तो निःसङ्गो यास्यसे परम्‌ ॥ ४५ ॥ </p>
<p><br/></p>
</blockquote>

<p>सकळ भाग्यांचिया पंक्ती । जेथें ठाकल्या येती विश्रांती ।</p>
<p>ते वसुदेवा भाग्यस्थिती । तुझ्या घराप्रती क्रीडत ॥ ९६ ॥</p>
<p>वसुदेवा तुझेनि नांवें । देवातें ’वासुदेव’ म्हणावें ।</p>
<p>तेणें नामाचेनि गौरवें । जनांचे आघवे निरसती दोष ॥ ९७ ॥</p>
<p>येवढ्या भाग्याचा भाग्यनिधि । वसुदेवा तूंचि त्रिशुध्दि ।</p>
<p>तुवां भागवतधर्माचा विधि । आस्तिक्यबुध्दीं अवधारिला ॥ ९८ ॥</p>
<p>श्रध्देनें केलिया वस्तुश्रवणा । मननयुक्त धरावी 
धारणा ।</p>
<p>तैं निःसंग हो‌ऊनियां जाणा । पावसी तत्क्षणा निजधामासी 
॥ ९९ ॥</p>
<p>जया निजधामाच्या ठायीं । कार्य कारण दोन्ही नाहीं 
।</p>
<p>त्या परम पदाचे ठायीं । निजसुखें पाहीं सुखरूप होसी 
॥ ५०० ॥</p>
<blockquote>
<p><br/></p>
<p>युवयोः खलु दम्पत्योर्यशसा पूरितं जगत्‌ । </p>
<p>पुत्रतामगमद्यद्वां भगवानीश्वरो हरिः ॥ ४६ ॥ </p>
<p><br/></p>
</blockquote>
<p>तुम्हां दांपत्याचिये कीर्ती । यशासी आली श्रीमंती 
।</p>
<p>तुमचे यशें त्रिजगती । परमानंदें क्षिती परिपूर्ण 
झाली ॥ १ ॥</p>
<p>ज्यालागीं कीजे यजन । ज्यालागीं दीजे दान ।</p>
<p>ज्यालागीं कीजे तपाचरण । योगसाधन ज्यालागीं ॥ २ ॥</p>
<p>जो न वर्णवे वेदा शेषा । जो दुर्लभ सनकादिकां ।</p>
<p>त्या पुत्रत्वें यदुनायका । उत्संगीं देखा खेळविसी 
॥ ३ ॥</p>
<p>जो कळिकाळाचा निजशास्ता । जो ब्रह्मादिकांचा नियंता 
।</p>
<p>जो संहारकाचा संहर्ता । जो प्रतिपाळिता त्रिजगती 
॥ ४ ॥</p>
<p>जो सकळ भाग्याचें भूषण । जो सकळ मंडणां मंडण ।</p>
<p>षडूगुणांचें अधिष्ठान । तो पुत्रत्वें श्रीकृष्ण 
सर्वांगीं लोळे ॥ ५ ॥</p>
<blockquote>
<p><br/></p>
<p>दर्शनालिङ्गनालापैः शयनासनभोजनैः । </p>
<p>आत्मा वां पावितः कृष्णे पुत्रस्नेहं प्रकुर्वतोः ॥ ४७ ॥ </p>
<p><br/></p>
</blockquote>
<p>परब्रह्ममूर्ति श्रीकृष्ण । सादरें करितां अवलोकन 
।</p>
<p>तेणें दृष्टि होय पावन । डोळ्यां संपूर्ण सुखावबोधु 
॥ ६ ॥</p>
<p>कृष्णमुखींचीं उत्तरें । प्रवेशतां कर्णव्दारें 
।</p>
<p>पवित्र झालीं कर्णकुहरें । कृष्णकुमरें अनुवादें 
॥ ७ ॥</p>
<p>आळवितां श्रीकृष्ण कृष्ण । अथवा कृष्णेंसीं संभाषण 
।</p>
<p>तेणें वाचा झाली पावन । जैसें गंगाजीवन संतप्तां 
॥ ८ ॥</p>
<p>नाना यागविधीं यजिती ज्यातें । तेथ न घे जो अवदानातें 
।</p>
<p>तो वारितांही दोंहीं हातें । बैसे सांगातें भोजनीं 
कृष्ण ॥ ९ ॥</p>
<p>दुर्लभु योगयागीं । तो वेळ राखे भोजनालागीं ।</p>
<p>मुखींचें शेष दे तुम्हांलागीं । लागवेगीं बाललीला 
॥ ५१० ॥</p>
<p>तेणें संतप्त संतोखी । तोही ग्रास घाली तुम्हां 
मुखीं ।</p>
<p>तुम्हां ऐसें भाग्य त्रिलोकीं । नाहीं आणिकीं अर्जिलें 
॥ ११ ॥</p>
<p>तेणें कृष्णशेषामृतें । रसना विटों ये अमृतातें 
।</p>
<p>मा इतर रसा गोड तेथें । कोण म्हणतें म्हणावया ॥ १२ 
॥</p>
<p>तेणें श्रीकृष्णरसशेषें । अंतरशुध्दि अनायासें 
।</p>
<p>जें नाना तपसायासें । अतिप्रयासें न लभे कदा ॥ १३ 
॥</p>
<p>देतां कृष्णाशीं चुंबन । तेणें अवघ्राणें घ्राण 
पावन ।</p>
<p>चुंबितांचि निवे मन । स्वानंद पूर्ण उल्हासे ॥ १४ 
॥</p>
<p>तुम्हां बैसले देखे आसनीं । कृष्ण सवेग ये धांवोनी 
।</p>
<p>मग अंकावरी बैसोनी । निजांगमिळणीं निववी कृष्णु 
॥ १५ ॥</p>
<p>तेणें श्रीकृष्णाचेनि स्पर्शें । सर्वेंद्रियीं 
कामु नासे ।</p>
<p>तेणें कर्मचि अनायासें । होय आपैसें निष्कर्म ॥ 
१६ ॥</p>
<p>सप्रेमभावें संलग्न । देतां श्रीकृष्णासी आलिंगन 
।</p>
<p>तेणें देहाचें देहपण । मीतूंस्फुरण हारपे ॥ १७ ॥
</p>
<p>शयनाच्या समयरूपीं । जना गाढ मूढ अवस्था व्यापी 
।</p>
<p>ते काळीं तुम्हांसमीपीं । कृष्ण सद्रूपीं संलग्न 
॥ १८ ॥</p>
<p>योगी भावना भावून । कर्म कल्पिती कृष्णार्पण ।</p>
<p>तुमचीं सकळ कर्में जाण । स्वयें श्रीकृष्ण नित्यभोक्ता 
॥ १९ ॥</p>
<p>पुत्रस्नेहाचेनि लालसें । सकळ कर्में अनायासें 
।</p>
<p>स्वयें श्रीकृष्ण सावकाशें । परम उल्हासें अंगीकारी 
॥ ५२० ॥</p>
<p>तुमची पवित्रता सांगों कैसी । पवित्र केलें यदुवंशासी 
।</p>
<p>पुत्रत्वें पाळूनि श्रीकृष्णासी । जगदुध्दारासी 
कीर्ति केली ॥ २१ ॥</p>
<p>नाम घेतां ’वसुदेवसूनु’ । स्मरतां ’देवकीनंदनु’ 
।</p>
<p>होय भवबंधच्छेदनु । ऐसें पावनु नाम तुमचें ॥ २२ ॥
</p>
<p>तुम्ही तरा अनायासीं । हें नवल नव्हे विशेषीं ।</p>
<p>केवळ जे का कृष्णव्देषी । ते वैरी अनायासीं विरोधें 
तरती ॥ २३ ॥</p>
<blockquote>
<p><br/></p>
<p>वैरेण यं नृपतयः शिशुपालपौण्ड्र । शाल्वादयो गतिविलासविलोकनाद्यैः । </p>
<p>ध्यायन्त आकृतधियः शयनासनादौ । तत्साम्यमापुरनुरक्तधियां पुनः किम्‌ ॥ ४८ ॥ </p>
<p><br/></p>
</blockquote>
<p>शिशुपाल दंतवक्र । पौंड्रक-शाल्वादि महावीर ।</p>
<p>कृष्णासीं चालविती वैर । व्देषें मत्सरें ध्यान 
करिती ॥ २४ ॥</p>
<p>घनश्याम पीतांबर कटे । विचित्रालंकारीं कृष्णु 
नटे ।</p>
<p>गदादि आयुधीं ऐसा वेठे । अतिबळें तगटे रणभूमीसी 
॥ २५ ॥</p>
<p>ऐसें वैरवशें उभ्दट । क्रोधें कृष्णध्यान उत्कट 
।</p>
<p>ते वैरभावें वरिष्ठ । तद्रूपता स्पष्ट पावले व्देषें 
॥ २६ ॥</p>
<p>कंसासी परम भयें जाण । अखंड लागलें श्रीकृष्णध्यान 
।</p>
<p>अन्नपान शयनासन । धाकें संपूर्ण श्रीकृष्ण देखे 
॥ २७ ॥</p>
<p>कंसास्‌ उर भयावेशें । शिशुपाळादिक महाव्देषें 
।</p>
<p>सायुज्य पावले अनायासें । मा श्रध्दाळू कैसे न पावती 
मोक्ष ॥ २८ ॥</p>
<p>तुम्ही तरी परम प्रीतीं । चित्तें वित्तें आत्मशक्तीं 
।</p>
<p>जीवें वोवाळां श्रीपति । पायां ब्रह्मप्राप्ति 
तुमच्या लागे ॥ २९ ॥</p>
<p>पूर्ण प्राप्ति तुम्हांपासीं । ते तुमची न कळे तुम्हांसी 
।</p>
<p>बालक मानितां श्रीकृष्णासी । निजलाभासी नाडणें 
॥ ५३० ॥</p>
<blockquote>
<p><br/></p>
<p>मापत्यबुद्धिमकृथाः कृष्णे सर्वात्मनीश्वरे । </p>
<p>मायामनुष्यभावेन गूढैश्वर्ये परेऽव्यये ॥ ४९ ॥ </p>
<p><br/></p>
</blockquote>

<p>तुम्ही बाळकु माना श्रीकृष्ण । हा भावो अतिकृपण 
।</p>
<p>तो परमात्मा परिपूर्ण । अवतरला निर्गुण कृष्णावतारें 
॥ ३१ ॥</p>
<p>यासी झणें म्हणाल लेकरूं । हा ईश्र्वराचा ईश्र्वरु 
।</p>
<p>सर्वात्मा सर्वश्र्वरु । योगियां योगींद्रु श्रीकृष्ण 
॥ ३२ ॥</p>
<p>हा अविकारु अविनाशु । परात्परु परमहंसु ।</p>
<p>इंद्रियनियंता हृषीकेशु । जगन्निवासु जगदात्मा 
॥ ३३ ॥</p>
<p>मायामनुष्यवेषाकृती । हा भासताहे सकळांप्रती ।
</p>
<p>गूढ‍ऐश्र्वर्य महामूर्ती । व्यापक त्रिजगतीं गुणातीतु 
॥ ३४ ॥</p>
<blockquote>
<p><br/></p>
<p>भूभारासुरराजन्य हन्तवे गुप्तये सताम्‌ । </p>
<p>अवतीर्णस्य निर्वृत्यै यशो लोके वितन्यते ॥ ५० ॥ </p>
<p><br/></p>
</blockquote>
<p>काळयवनादि असुर । कां जरासंधादि महावीर ।</p>
<p>अथवा राजे अधर्मकर । अतिभूभार सेना ज्यांची ॥ ३५ 
॥</p>
<p>तो उतरावया धराभार । धर्म वाढवावया निर्विकार ।
</p>
<p>संतसंरक्षणीं शार्ग्ड़धर । पूर्णावतार श्रीकृष्ण 
॥ ३६ ॥</p>
<p>प्रतिपाळावया निजभक्तांसी । सुख द्यावया साधूंसी 
।</p>
<p>अवतरला यदुवंशीं । हृषीकेशी श्रीकृष्ण ॥ ३७ ॥</p>
<p>तो असुरगजपंचाननु । सज्जनवन‍आनंदघनु ।</p>
<p>तुमच्या उदरीं श्रीकृष्णु । अवतार पूर्णु पूर्णांशेंसीं 
॥ ३८ ॥</p>
<p>उध्दरावया त्रिजगती । थोर उदार केली कीर्ती ।</p>
<p>ज्याच्या अवताराची ख्याती । पवाडे पढती ब्रह्मादिक 
॥ ३९ ॥</p>
<p>तरावया अतिदुस्तर । ज्याची कीर्ति गाती सुरनर ।
</p>
<p>परमादरें ऋषीश्र्वर । कृष्णचरित्र सर्वदा गाती 
॥ ५४० ॥</p>
<p>ज्याचें नाम स्मरतां भक्त । कळिकाळ नागवत ।</p>
<p>तो अवतार श्रीकृष्णनाथ । तुम्हांआंत प्रगटला ॥ 
४१ ॥</p>
<p>श्रीकृष्ण परब्रह्मैकनिधी । त्यासी पाहूंनका बाळबुध्दीं 
।</p>
<p>इतुकेन तुम्ही भवाब्धी । जाणा त्रिशुध्दी तरलेती 
॥ ४२ ॥</p>
<p>ऐशी श्रीकृष्ण‍अवतारकथा । नारद वसुदेवा सांगतां 
।</p>
<p>शुक म्हणे गा नृपनाथा । विस्मयो समस्तां थोर झाला 
॥ ४३ ॥</p>
<blockquote>
<p><br/></p>
<cite><p>श्रीशुक उवाच । </p></cite>
<p>एतत्‌ श्रुत्वा महाभागो वसुदेवोऽतिविस्मितः । </p>
<p>देवकी च महाभागा जहतुर्मोहमात्मनः ॥ ५१ ॥ </p>
<p><br/></p>
</blockquote>

<p>निमिजायंत मुनिगण । इतिहास पुरातन जीर्ण ।</p>
<p>कृष्ण परमात्मा ब्रह्म पूर्ण । नारद आपण निरूपी 
हर्षें ॥ ४४ ॥</p>
<p>शुक म्हणे परीक्षिती । ऐकोनि नारदवचनोक्ती ।</p>
<p>देवकीवसुदेवो चित्तीं । अतिविस्मितीं तटस्थ ॥ ४५ 
॥</p>
<p>तया नारदाचेनि वचनें । कृष्ण परमात्मा बोलें येणें 
।</p>
<p>देवकी वसुदेव निजपनें । दोघें जणें विस्मित ॥ ४६ 
॥</p>
<p>तीं परम भाग्यवंत दोन्ही । जो पुत्रस्नेहो होता 
श्रीकृष्णीं । </p>
<p>तो सांडोनियां तत्क्षणीं । कृष्णपरब्रह्मपणीं 
निश्र्चयो केला ॥ ४७ ॥</p>
<p>श्रीकृष्णीं ब्रह्मभावो । धरितां निःशेष मोहस्नेहो 
। </p>
<p>हृद्‍यींचा निघोनि गेला पहा हो । बाप नवलावो भाग्याचा 
॥ ४८ ॥</p>
<blockquote>
<p><br/></p>
<p>इतिहासमिमं पुण्यं धारयेद्यः समाहितः । </p>
<p>स विधूयेह शमलं ब्रह्मभूयाय कल्पते ॥ ५२ ॥ </p>
<p>इति श्रीमद्‍भागवते महापुराणे पारमहंस्यां एकादशस्कन्धे 
पञ्चमोऽध्यायः ॥ ५ ॥ </p>
<p><br/></p>
</blockquote>
<p>जो निमिजायंतसंवादु । वसुदेवा सांगे नारदु । </p>
<p>हा इतिहास अतिशुध्दु । जीवशिवभेदुच्छेदकु ॥ ४९ 
॥</p>
<p>सावधानपणें श्रोता । तल्लीन हो‌ऊनि तत्वतां । </p>
<p>हे इतिहासाची कथा । सादरता जो परिसे ॥ ५५० ॥</p>
<p>तेणें सकळ पुण्यांचिया राशी । श्रवणें जोडिल्या 
अहर्निशीं । </p>
<p>तो गा पुरुषु अवश्यतेसी । ब्रह्मप्राप्तीसी सत्पात्र 
॥ ५१ ॥</p>
<p>सार्थक एक एक पद । परिसतां होय अंतर शुध्द । </p>
<p>यालागीं पावे ब्रह्मपद । परमानंद निजबोधें ॥ ५२ 
॥</p>
<p>हे ’पंचाध्यायी’ म्हणणें घडे । पंचवक्त्र चंद्रचूडें 
। </p>
<p>एकादशाचें ज्ञान गाढें । वर्णावया फुडें ध्वज उभविला 
॥ ५३ ॥</p>
<p>हे पंचाध्यायी नव्हे जाण । एकादशाचे पंचप्राण । 
</p>
<p>उपदेशावया शुध्द ज्ञान । सामोरे आपण स्वभक्तां 
आले ॥ ५४ ॥</p>
<p>हे पंचाध्यायी नव्हे केवळ । पंचम आलापे शुककोकिळ 
। </p>
<p>एकादश वसंतकाळ । भक्त-अलिकुळ आलापवी स्वयें ॥ ५५ 
॥</p>
<p>हाही नव्हे प्रकार । हे शर्करा पंचधार । </p>
<p>चाखों धाडिली सत्वर । ज्ञानगंभीर निजभक्त ॥ ५६ ॥
</p>
<p>हे पंचाध्यायी नव्हे सिध्द । एकादशाचे पंच गंध । 
</p>
<p>भक्त आंवतावया शुध्द । धाडिली प्रसिध्द गंधाक्षता 
॥ ५७ ॥</p>
<p>एकादश अतिविवेकी । यावया पंचाध्यायी पालखी । </p>
<p>पुढें धाडिली कवतुकीं । निजभक्तविखीं कृपाळुवें 
॥ ५८ ॥</p>
<p>हे कृष्ण-उध्दव‍अर्धमात्रा । अर्धोद्‍यो महायात्रा 
। </p>
<p>ते यात्रेलागीं हांकारा । पंचाध्यायी खरा साधकां 
करी ॥ ५९ ॥</p>
<p>श्रीकृष्ण‍उध्दवमेळा । देखोनि ब्रह्मसुखाचा सोहळा 
। </p>
<p>तो सांगों आली कळवळा । भक्तांजवळां पंचाध्यायी 
॥ ५६० ॥</p>
<p>अहंकाराचें मेट होतें । तें उठवूनि श्रीकृष्णनाथें 
। </p>
<p>केलें आत्मतीर्थें मुक्तें । अभयहस्तें उध्दवासी 
॥ ६१ ॥</p>
<p>ते मुक्ततीर्थनवा‌ई । पुढें सांगों आली पंचाध्यायी 
। </p>
<p>संसारश्रांत जे जे कांहीं । ते धांवा लवलाहीं विश्रांतीसी 
॥ ६२ ॥</p>
<p>कृष्ण‍उध्दवगोडगोष्टी । हे निर्विकल्प कपिलाषष्ठी 
। </p>
<p>ते पर्वकाळकसवटी । सांगों उठा‌उठीं पंचाध्यायी 
आली ॥ ६३ ॥</p>
<p>उध्दवालागीं भवसागरीं । उतरावया पाय‍उतारीं । </p>
<p>भागवतमिषें श्रीहरी । सुगम सोपारी पायवाट केली 
॥ ६४ ॥</p>
<p>पव्हणियाहूनि पाय‍उतारा । भागवतमार्ग अतिसोपरा 
। </p>
<p>तो मार्गु दावावया पुरा । हांकारी स्त्रीशूद्रां 
पंचाध्यायी ॥ ६५ ॥</p>
<p>पुढील निरूपण‍आवडी । अतिशयें वाढे चढोवढी । </p>
<p>ते कृष्णवाक्यरसगोडी । पंचाध्यायी फुडी साधावया 
सांगे ॥ ६६ ॥</p>
<p>कृष्ण‍उध्दवसंवादीं । हो‌ईल परब्रह्म-गवादी । </p>
<p>साधकमुमुक्षांची मांदी । धांवे त्रिशुध्दी निजसुखार्थ 
॥ ६७ ॥</p>
<p>परब्रह्म झालें सावेव । स्वरूपसुंदर ज्ञानगौरव 
। </p>
<p>मनोहर रूपवैभव । स्वर्गींचे देव पाहों येती ॥ ६८ 
॥</p>
<p>तो देवांचा स्तुतिवादु । सवेंचि उध्दवाचा निर्वेदु 
। </p>
<p>कृष्ण‍उध्दवमहाबोधु । जेणें परमानंदु वोसंडे ॥ 
६९ ॥</p>
<p>ते पुढील अध्यायीं कथा । रसाळ सांगेन आतां । </p>
<p>अवधान द्यावें श्रोतां । ग्रंथार्था निजबोधें ॥ 
५७० ॥</p>
<p>स्वयें वावडी करूनि पूर्ण । तिसी उडविजे जेवीं आपण 
। </p>
<p>मग उडालेपणें जाण । आपल्या आपण संतोषिजे ॥ ७१ ॥</p>
<p>तेवीं मजनांवें कविता । करूनि स्वयें सग्दुरु वक्ता 
। </p>
<p>एवं वदवूनियां ग्रंथार्था । श्रोतेरूपें सर्वथा 
संतोषे स्वयें ॥ ७२ ॥</p>
<p>तो एकपणेंवीण एकला एका । दुजेनवीण जनार्दनु सखा 
। </p>
<p>तेणें पुढील ग्रंथ‍आवांका । विशदार्थें देखा विवंचिला 
॥ ७३ ॥</p>
<p>नातळोनि दुजेपण । एका जनार्दना शरण । </p>
<p>धरोनि श्रोत्यांचे चरण । पुढील अनुसंधान पावेल 
॥ ७४ ॥</p>
<p>एका जनार्दन नांवें देख । दों नांवीं स्वरूप एक । 
</p>
<p>हें जाणे तो आवश्यक । परम सुख स्वयें पावे ॥ ७५ ॥</p>
<p>एकाजनार्दना शरण । त्याची कृपा परिपूर्ण । </p>
<p>पंचाध्यायी निरूपण । झाली संपूर्ण जनार्दनकृपा 
॥ ५७६ ॥</p>
<blockquote>
<p><br/></p>
<p>इति श्रीमद्‍भागवते महापुराणे एकादशस्कंधे वसुदेवनारदसंवादे 
एकाकार-टीकायां पंचमोऽध्यायः ॥ ५ ॥ </p>
<p>॥ श्रीकृष्णार्पणमस्तु ॥ मूळश्लोक ५२ ॥ ओव्या ५७६ 
॥ </p>
<p><br/></p>
</blockquote>

</article>
</body>

<!-- Mirrored from santeknath.org/eknathi bhagwat/adhyay 5.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

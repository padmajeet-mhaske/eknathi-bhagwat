<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय तेरावा</h2>
<p><br/></p>
<p>॥ श्रीगणेशाय नमः ॥ श्रीकृष्णाय नमः ॥</p>
<p>ॐ नमो जी अनादि हंसा । हंसरूपा जी जगदीशा ।</p>
<p>तूं सद्‍गुरु परमहंसा । परमपरेशा परिपूर्णा ॥१॥
</p>
<p>उभयपक्षेंवीण देख । तुझे शोभती दोनी पांख ।</p>
<p>शुद्धसत्त्वाहोनि चोख । स्वरूप सुरेख सोज्वळ ॥२॥
</p>
<p>हंस बोलिजे शुभ्रवर्ण । तुझी हंसता विलक्षण ।</p>
<p>सांडोनियां सकळ वर्ण । हंसपण तुज शोभे ॥३॥</p>
<p>विकासल्या सुवर्णपंकजें । इतर हंसीं तेथें क्रीडिजे 
।</p>
<p>प्रेमें उत्फुल्लित कमळ जें । तुवां क्रीडिजे ते 
ठायीं ॥४॥</p>
<p>मानससरोवरीं वस्ती हंसासी । तूं मानसातीत रहिवासी 
।</p>
<p>हंसा उत्पतन आकाशीं । तुझें चिदाकाशीं उड्डाण ॥५॥
</p>
<p>विवेकचंचूचिया मुद्रा । स्वभावें निवडिसी क्षीरनीरां 
।</p>
<p>मग सांडोनियां असारा । शुद्ध सारा सेविसी ॥६॥</p>
<p>ऐसिया हंसा जी सुकुमारा । मुक्तमोतियांचा तुज चारा 
।</p>
<p>जीं कां वैराग्यशुक्तिद्वारा । चित्सागरामाजीं 
झालीं ॥७॥</p>
<p>सर्वथा नातळोनि क्षिती । निरालंब मार्गाप्रती ।
</p>
<p>चालणें चालसी हंसगती । हे गमनशक्ती अभिनव ॥८॥</p>
<p>अभिन्न स्वभावतां निज‍अंशीं । चिन्मात्रवागीश्वरी 
तूं वाहसी ।</p>
<p>हंसवाहिनी आख्या ऐशी । तुझेनि अंशेंसीं तीस झाली 
॥९॥</p>
<p>तुझेनि चालविल्या सरस्वती चाले । तुवां बोलविल्या 
वेदू बोले ।</p>
<p>तुवां चेतविल्या प्राण हाले । तुझेनि वाचाळें वाग्देवी 
वदे ॥१०॥</p>
<p>झाली वागीश्वरी वाग्देवता । तियेसी तुझेनि वाचाळता 
।</p>
<p>जेवीं कां वेणु वाजे मधुरता । परी वाजविता तो भिन्न 
॥११॥</p>
<p>एवं वाच्य वचन वक्ता । तूंचि वागीश्वरी तूंचि वदता 
।</p>
<p>आपुल्या हंसरूपाची कथा । स्वभावतां बोलविसी ॥१२॥
</p>
<p>बोलावया महाकवीच्या ठायीं । तुंवा वागीश्वरी द्योतिली 
पाहीं ।</p>
<p>ते हंसरूपाची नवा‌ई । अभिनव कांहीं बोलवी ॥१३॥</p>
<p>तो तूं सर्वभूतीं समान । हंसस्वरूपी श्रीजनार्दन 
।</p>
<p>त्याचे वंदितां निजचरण । जन्ममरण पळालें ॥१४॥</p>
<p>आपभयें पळतां त्यासी । लपणी मिळाली भ्रमापाशीं 
।</p>
<p>जन्मामागे मरणासी । ठावू वसतीसी दीधला ॥१५॥</p>
<p>यालागीं भ्रमामाजीं जो पडला । तो जन्ममरणांसी आतुडला 
।</p>
<p>मग न सुटे कांहीं केल्या । यंत्रीं पडला भ्रमचक्रीं 
॥१६॥</p>
<p>तेथ राहाटमाळेच्या परी । जन्ममरणांचे पडे यंत्रीं 
।</p>
<p>एकाची सोसी भरोवरी । तंव दुसरें शिरीं आदळे ॥१७॥
</p>
<p>तें निस्तरावया जन्ममरण । तुज सोहंहंसाचें स्मरण 
।</p>
<p>जैं कां करी सावधान । भ्रममोचन तैं होय ॥१८॥</p>
<p>तो तूं परमात्मा परमहंसू । परब्रह्मैक पूर्ण परेशू 
।</p>
<p>ब्रह्मपुत्रांसी उपदेशू । करावया हंसू झालासी ॥१९॥
</p>
<p>तें हंसमुखींचें निरूपण । बोलावया बोलका श्रीशुक 
जाण ।</p>
<p>त्या वचनार्थातें लेवून । परम पावन परीक्षिती ॥२०॥
</p>
<p>त्या हंसाचें हंसगीत । कृष्ण उद्धवासी सांगत ।</p>
<p>श्रोतां व्हावें दत्तचित्त । अचुंबित निजबोधू ॥२१॥
</p>
<p>तो हा तेरावा अध्यावो । अत्यादरें सांगे देवो ।</p>
<p>तें ऐकतां उद्धवो । विषयविलयो देखेल ॥२२॥</p>
<p>तेरावे अध्यायीं निरूपण । सत्त्ववृद्धीचें कारण 
।</p>
<p>विद्या‌उद्‍भवक्रमू जाण । अतिसुलक्षण सोपारा ॥२३॥
</p>
<p>हंस‍इतिहासाचा योगू । स्वयें सांगेल श्रीरंगू ।
</p>
<p>तेणें चित्तासी विषयवियोगू । सुगम साङ्ग सांगेल 
॥२४॥</p>
<p>द्वादशाध्यायाचे अंतीं । करूनि सद्‍गुरूचीं भक्ती 
।</p>
<p>पावोनि विद्याकुठारप्राप्ती । छेदावा निश्चितीं 
जीवाशयो ॥२५॥</p>
<p>छेदिल्या जीवाचें जीवपण । सकळ सांडावें साधन ।</p>
<p>हें उद्धवें ऐकूनि जाण । प्रतिवचन नेदीच ॥२६॥</p>
<p>उद्धवाचे जीवींचा भावो । सखोल हृदयींचा अभिप्रावो 
।</p>
<p>सकळ आकळोनियां सद्‍भावो । स्वयें श्रीकृष्णदेवी 
बोलत ॥२७॥</p>
<p>म्हणसी लागोनि सूत्र त्रिगुण । जीवासी आलें जीवपण 
।</p>
<p>ते अंगीं असतां तिनी गुण । सद्विद्या जाण उपजेना 
॥२८॥</p>
<p>तोंडींचा खिळू नव्हता दूरी । नारेळजळ न चढे करीं 
।</p>
<p>तेवीं गुण न वचतां निर्धारीं । विद्या कैशापरी उपजेल 
॥२९॥</p>
<p>ऐसा आशंकेचा भावो । जाणोनियां श्रीवासुदेवो ।</p>
<p>तिहीं श्लोकीं तो पहा हो । गूढाभिप्रावो निरसितू 
॥३०॥</p>
<blockquote>
<p><br/></p>

<cite><p>श्रीभगवानुवाच ।</p></cite>
<p>सत्त्वं रजस्तम इति गुणा बुद्धेर्न चात्मनः ।</p>
<p>सत्त्वेनान्यतमौ हन्यात्‌ सत्त्वं सत्त्वेन चैव 
हि ॥ १ ॥</p>
<p><br/></p>
</blockquote>

<p>सत्त्वरजतमादि गुण । निश्चयेंसी मायेचे जाण ।</p>
<p>हें द्वादशाध्यायीं निरूपण । तुज म्यां संपूर्ण 
सांगीतलें ॥३१॥</p>
<p>सच्चिदानंदू जो येथ । आत्म्यासीं अभिन्न नित्य 
।</p>
<p>तैसे गुण नव्हती समस्त । ते प्राकृत प्रकृतिकार्यें 
॥३२॥</p>
<p>जें सद तेंचि चिद । जें चिद तोचि आनंद ।</p>
<p>स्वरूपीं नाहीं त्रिविध भेद । तें एकवद सच्चिदानंद 
॥३३॥</p>
<p>जेवीं श्वेतता मृदु मधुर । त्रिविध भेदें एक साखर 
।</p>
<p>तेवीं सच्चिदानंद अविकार । वस्तु साकार एकवद ॥३४॥
</p>
<p>प्रकृति गुणांतें उपजविती । गुणांस्तव सबळ प्रकृती 
।</p>
<p>गुणांसी आत्म्यासी संगती । न घडे कल्पांतीं उद्धवा 
॥३५॥</p>
<p>येथ विद्या‌उत्पत्तिलक्षण । स्वयें सांगे नारायण 
।</p>
<p>करूनि गुणें गुणांचें मर्दन । सद्विद्या जाण साधावी 
॥३६॥</p>
<p>सत्त्व वाढवून सुरवाडें । जैं रज तम निःशेष झडे ।
</p>
<p>तैं सद्विद्या हाता चढे । सत्त्वाची वाढी मोडे निजसत्त्वेकरूनी 
॥३७॥</p>
<p>सर्पु लागला होय ज्यासी । विष खादल्या उतार त्यासी 
।</p>
<p>तें विष खातां येरे दिशीं । आत्मघातासी वाढवी ॥३८॥
</p>
<p>तैसें रजतमलोपें सत्त्व वाढे । वाढलें सत्त्व बाधकत्वें 
कुडें ।</p>
<p>तेही बाधा मी तुज पुढें । अतिनिवाडें सांगेन ॥३९॥
</p>
<p>मी अलिप्त कर्मकार्या । मी ज्ञाता मी महासुखिया 
।</p>
<p>ऐशा वाढवूनि अभिप्राया । गुणें गुणकार्या गोंविजे 
सत्त्वे ॥४०॥</p>
<p>ऐसा वाढला जो सत्त्वगुण । त्यासी उपशमात्मक निजसत्त्वे 
जाण ।</p>
<p>समूळ करावें निर्दळण । तैं समाधान पाविजे ॥४१॥</p>
<p>उद्धवा तूं ऐसें म्हणसी । समानता तिहीं गुणांसी 
।</p>
<p>केवीं वाढी हो‌ईल सत्त्वासी । गुण गुणांसी राखण 
॥४२॥</p>
<p>वाढल्या तमोगुण । नावडे तेव्हां ज्ञानध्यान ।</p>
<p>नावडे त्याग भोग चंदन । निद्रा दारुण कां कलहो ॥४३॥
</p>
<p>वाढल्या रजोगुण । ऐकतां ज्ञाननिरूपण ।</p>
<p>त्याचें भोगासक्त मन । सदा ध्यान विषयांचे ॥४४॥
</p>
<p>धनलोभ सुदल्या दिठी । पांपरा घेतल्या क्रोध नुठी 
।</p>
<p>हे रजोगुणाची कोटी । लोभिष्ट पोटीं स्त्रीपुत्रां 
॥४५॥</p>
<p>वाढलिया सत्त्वगुण । स्त्रियादिभोगीं उदासीन ।
</p>
<p>सदा करी भगवच्चिंतन । कां करी कीर्तन हरीभक्ती ॥४६॥
</p>
<p>क्रोधलोभमोहलक्षण । सत्त्वकाळीं नुठे जाण ।</p>
<p>परी एकला केवीं वाढे सत्त्वगुण । गुणांसी राखण गुण 
होती ॥४७॥</p>
<p>मागें तम पुढें रज पूर्ण । मध्यें अडकला सत्त्वगुण 
।</p>
<p>तो कैसेनि वाढेल जाण । अडकलेपण सुबद्ध ॥४८॥</p>
<p>ऐसी आशंका धरूनि जाण । म्हणसी वाढेना सत्त्वगुण 
।</p>
<p>तें सत्त्ववृद्धीचें लक्षण । ऐक संपूर्ण सांगेन 
॥४९॥</p>
<blockquote>
<p><br/></p>

<p>सत्त्वाद्‌ धर्मो भवेद्‌ वृद्धात्‌ पुंसो मद्‍भक्तिलक्षणः 
।</p>
<p>सात्त्विकोपासया सत्त्वं ततो धर्मः प्रवर्तते 
॥ २ ॥</p>
<p><br/></p>
</blockquote>

<p>ये श्लोकींचें निरूपण । पहिलें उत्तरार्धव्याख्यान 
।</p>
<p>तेथें सत्त्ववृद्धीचें कारण । सात्त्विक सेवन करावें 
॥५०॥</p>
<p>सात्त्विक पदार्थ सेवितां । सत्त्वबुद्धि होय सर्वथा 
।</p>
<p>सत्त्वविजयें वर्ततां । पवित्रता करावें जीवाची 
॥५१॥</p>
<p>सत्त्व‍उत्कर्षाचें लक्षण । धर्मनिष्ठ स्वधर्माचरण 
।</p>
<p>तैसें तेथील वासनाबंधन । इहामुत्र जाण वांछीना 
॥५२॥</p>
<p>झालिया शुद्ध अंतःकरण । तेव्हां निःसीम वाढे सत्त्वगुण 
।</p>
<p>पुरुषासी मद्‍भक्तिलक्षण । धर्म जाण उपतिष्ठे ॥५३॥
</p>
<p>सत्त्वें वाढल्या धर्मप्रवृत्ती । तैं गुरुभजनीं 
अतिप्रीती ।</p>
<p>कां सत्त्वविग्रही माझी मूर्ती । ते ठायीं भक्ती 
उल्हासे ॥५४॥</p>
<p>कायिक वाचिक मानसिक । मदर्पण करी स्वाभाविक ।</p>
<p>मजवेगळा आणिक । भावार्थ देख स्फुरेना ॥५५॥</p>
<p>गुरु भगवंत अभिन्न । हें ते काळीं प्रकटे चिन्ह ।
</p>
<p>ते अतिसत्त्वाची वोळखण । हे धर्म पूर्ण सात्त्विक 
॥५६॥</p>
<blockquote>
<p><br/></p>

<p>धर्मो रजस्तमो हन्यात्‌ सत्त्ववृद्धिरनुत्तमः 
।</p>
<p>आशु नश्यति तन्मूलो ह्यधर्म उभये हते ॥ ३ ॥</p>
<p><br/></p>
</blockquote>

<p>ऐसा वाढलिया सात्त्विक धर्म । तैं सत्त्ववृद्धि 
सर्वोत्तम ।</p>
<p>जे सत्त्वीं प्रकटे पुरुषोत्तम । विश्रामधाम मुमुक्षां 
॥५७॥</p>
<p>एवं सत्त्ववृत्तीं वाढला धर्म । तो तत्काळ नाशी 
अधर्म ।</p>
<p>अधर्माचें मूळ रजतम । त्यांचें रूपनाम उरों नेदी 
॥५८॥</p>
<p>सात्त्विकसेवने सत्त्ववृद्धी । तेणें सद्विद्येची 
उपलब्धी ।</p>
<p>हे उपायाची विधानविघी । कृष्ण कृपानिधी बोलिला 
॥५९॥</p>
<p>करावें सात्त्विकसेवन । ते सात्त्विक पदार्थ कोण 
कोण ।</p>
<p>ऐक त्यांचेंही निरूपण । दशलक्षण सांगेन ॥६०॥</p>
<blockquote>
<p><br/></p>

<p>आगमोऽपः प्रजा देशः कालः कर्म च जन्म च ।</p>
<p>ध्यानं मन्त्रोऽथ संस्कारो दशैते गुणहेतवः ॥ ४ 
॥</p>
<p><br/></p>
</blockquote>

<p>गुणवृद्धीचें कारण । आगम म्हणिजे शास्त्र जाण ।
</p>
<p>आप म्हणिजे तें जीवन । आवडतें स्थान तो देशू ॥६१॥
</p>
<p>ऐक प्रजांचें विंदान । प्रजा म्हणिजे त्रिविध जन 
।</p>
<p>जैसी ज्याची संगती जाण । तैसें लक्षण तो पावे ॥६२॥
</p>
<p>काळ म्हणिजे दिवसभाग । कर्म म्हणिजे जें जें करी 
अंग ।</p>
<p>जन्म म्हणिजे दीक्षा सांग । मंत्राचें लिंग यथारुचि 
॥६३॥</p>
<p>कर्त्याचा जेथ अत्यादरू । त्या नांव बोलिजे संस्कारू 
।</p>
<p>हा दशलक्षणप्रकारू । गुणवृद्धिविचारू तो ऐक ॥६४॥
</p>
<p>येथ सत्त्ववृद्धीसी प्रस्तुत । साधकांसी शास्त्र 
निवृत्त ।</p>
<p>उपनिषद्‍भागेंसीं वेदांत । त्याचा मथितार्थ सेवावा 
॥६५॥</p>
<p>आप म्हणिजे जळपवित्रता । गौतमीभागीरथ्यादि पुण्यसरिता 
।</p>
<p>ज्यांचा अवचटें शिंतोडा लागतां । पाप सर्वथा उरेना 
॥६६॥</p>
<p>कां माझ्या प्रतिमांचें चरणामृत । ज्यालागीं ब्रह्मादिक 
आर्तभूत ।</p>
<p>किंवा शालिग्रामशिळेचें तीर्थ । सकळ दुरित निवारी 
॥६७॥</p>
<p>जेणें सकळ तीर्थें होती पावन । तें ब्राह्मणाचें 
चरणतीर्थ जाण ।</p>
<p>स्वयें वंदी श्रीनारायण । निजहृदयीं चरण वाहतसे 
॥६८॥</p>
<p>भलतैसें हो कां पाणी । जें लागलें सद्‍गुरुचरणीं 
।</p>
<p>तें सकळ तीर्थां शिरोमणी । सेवितां तत्क्षणीं उद्धरी 
॥६९॥</p>
<p>सत्त्ववृद्धीचें कारण आप । तें इये तीर्थीं जाण 
पुण्यरूप ।</p>
<p>सेविता सत्त्ववृद्धीचे स्वरूप । आपे‌आप प्रकाशे 
॥७०॥</p>
<p>प्रजा म्हणिजे महाजन । सेवावे साधु सज्जन ।</p>
<p>ज्यांचे संगतीस्तव जाण । उद्धरण जडजीवां ॥७१॥</p>
<p>सत्त्ववृद्धीसी कारण । मुख्यत्वें सत्संगतीचि 
जाण ।</p>
<p>त्या सत्संगाचें महिमान । केलें निरूपण द्वादशीं 
॥७२॥</p>
<p>देशू पूण्यभूमिका सिद्धिस्थळ । विजनवासू एकांतशीळ 
।</p>
<p>जेथ बैसतांचि तत्काळ । सत्त्वासी बळ चढोवढीं ॥७३॥
</p>
<p>एकांतीं स्थिरावल्या आसन । सहजें वाढे सत्त्वगुण 
।</p>
<p>मनीं हव्यासू चढता जाण । वस्तु चिद्‍घन साधावया 
॥७४॥</p>
<p>साधकांसी काळ यथोचित । अवश्य ब्राह्ममुहूर्त ।</p>
<p>कां जे काळीं उद्वेगरहित । हर्षयुक्त मन होय ॥७५॥
</p>
<p>प्रेमयुक्त अंतःकरणें । जो काळ जाय कथाश्रवणें 
।</p>
<p>कां जयंत्यादि महापूजा करणें । जागरणें हरिदिनीं 
॥७६॥</p>
<p>थोर काळाची सार्थकता । हरिकीर्तनीं गातां नाचतां 
।</p>
<p>त्या काळाचा महिमा तत्त्वतां । माझेन सर्वथा न बोलवे 
॥७७॥</p>
<p>निरभिमान कीर्तन करणें । निर्लोभ गाणें नाचणें 
।</p>
<p>तो काळू वंदिजे म्यां श्रीकृष्णें । महिमा कोणें 
बोलावा ॥७८॥</p>
<p>कर्म म्हणिजे तें निवृत्त । जें आशापाशफळरहित ।
</p>
<p>कां क्रिया जे उपकारार्थ । सात्त्विक निश्चित तें 
कर्म ॥७९॥</p>
<p>गुरूपासोनि दीक्षाग्रहण । तें पुरुषासी नवें जन्म 
जाण ।</p>
<p>गुरु मायबाप संपूर्ण । तें ऐक लक्षण उद्धवा ॥८०॥
</p>
<p>उपजलिया बाळकासी तत्त्वतां । पंचविध जाण पिता ।
</p>
<p>जनिता आणि उपनेता । तिजा प्रतिपाळिता अन्नदानें 
॥८१॥</p>
<p>जो भयापासूनि सोडविता । जे बंधविमोचन करविता ।</p>
<p>जो देहाचें मरण चुकविता । तोही पिता शास्त्रार्थें 
॥८२॥</p>
<p>यांवेगळा पांचवा पिता । जो झाडणी करी पंचभूतां ।
</p>
<p>मृत्यूपासून सोडविता । जो गर्भव्यथा निवारी ॥८३॥
</p>
<p>ज्याचे देखिलिया चरण । बांधूं न शके भवबंधन ।</p>
<p>तो सद्‍गुरु पिता जाण । भाग्येंवीण न पाविजे ॥८४॥
</p>
<p>उपजल्या बाळकासी सर्वथा । वेगळालीं माता पिता ।
</p>
<p>एक वीर्यातें निक्षेपिता । धारणपोषणता जननीची ॥८५॥
</p>
<p>तैसा सद्‍गुरु नव्हे पिता । निजवीर्य न वेंचितां 
।</p>
<p>योनिद्वारें नुपजवितां । जननी जनिता स्वयें झाला 
॥८६॥</p>
<p>उदराबाहेरी घातल्यापाठीं । माता पुत्रस्नेहें 
कळवळा उठी ।</p>
<p>बाहेरिलें सूनि आपुले पोटीं । निजस्नेहें गोमटी 
गुरुमाता ॥८७॥</p>
<p>यालागीं शिष्यासी तत्त्वतां । सद्‍गुरुचि माता 
पिता ।</p>
<p>निजस्नेहें वाढविता । तदात्मता अभेदें ॥८८॥</p>
<p>मागील पिते जे चौघेजण । ते याचे सावत्र बाप जाण ।
</p>
<p>माता पिता भिन्न भिन्न । सखेपण त्यां कैंचें ॥८९॥
</p>
<p>यालागीं सद्‍गुरु जो सकृपू । तो सच्छिष्यासी सखा 
बापू ।</p>
<p>पित्यापुत्रांमाजीं अल्पू । कांहीं विकल्पू उपजेना 
॥९०॥</p>
<p>त्या सद्‍गुरूपासून जाण । शैवीवैष्णवीदीक्षाग्रहण 
।</p>
<p>अथवा उपदेशी निर्गुण । चैतन्यघन निजबोधें ॥९१॥</p>
<p>ऐक दीक्षानामाची युक्ती । दे चारी पुरुषार्थ चारी 
मुक्ती ।</p>
<p>निःशेष अविद्येची नाशी स्थिती । दीक्षाव्युत्पत्ती 
त्या नांव ॥९२॥</p>
<p>एवं दीक्षाजन्माची जे कथा । उद्धवा सांगीतली म्यां 
तत्त्वतां ।</p>
<p>ध्याननिष्ठ जे सात्त्विकता । ऐक आतां सांगेन ॥९३॥
</p>
<p>सत्त्वोपाधि शरीर साचें । चैतन्यघन स्वरूप ज्याचें 
।</p>
<p>तो श्रीविष्णु ध्येय सात्त्विकांचे । ध्यान त्याचें 
करावें ॥९४॥</p>
<p>अथवा धवळधाम गोक्षीर । कर्पूरगौर पंचवक्त्र ।</p>
<p>ध्यानीं आणावा शंकर । संसारपार तरावया ॥९५॥</p>
<p>या मूर्तींचें ध्यान करितां । हारपे ध्येय ध्यान 
ध्याता ।</p>
<p>ठसावे चैतन्यघनता । सात्त्विकता हें ध्यान ॥९६॥
</p>
<p>जैसी दीक्षा तैसें ध्यान । हें आगमशास्त्रींचे 
प्रमाण ।</p>
<p>त्या ध्यानाचें पर्यवसान । चैतन्यघन पावावें ॥९७॥
</p>
<p>केवळ जें चैतन्यघन । तें सद्‍गुरुस्वरूप जाण ।</p>
<p>त्याचें करावें नित्य ध्यान । अनुसंधान निजनिष्ठा 
॥९८॥</p>
<p>पंचभूतदेहाची मूस । तेथ वोतिला ब्रह्मरस ।</p>
<p>गुरुस्वरूप तें सविलास । ध्यान रात्रंदिवस करावें 
त्याचें ॥९९॥</p>
<p>सात्त्विकांचें जें कां ध्यान । तें हें तूं उद्धवा 
जाण ।</p>
<p>आतां मंत्रांचें मंत्रग्रहण । तेंही निरूपण अवधारीं 
॥१००॥</p>
<p>सकळ मंत्रांची जननी । जे द्विजन्मा करी तत्क्षणीं 
।</p>
<p>गायत्रीच्या मंत्रग्रहणीं । ब्राह्मणपणीं अधिकारू 
॥१॥</p>
<p>जे सकळ मंत्रांचा राजा । जे वांट्या आली असे द्विजा 
।</p>
<p>जिचेनि धाकें द्विजपूजा । मज अधोक्षजा करणें पडे 
॥२॥</p>
<p>ते गायत्री स्वभावतां । आली असे ब्राह्मणांच्या 
हाता ।</p>
<p>तिची उपेक्षा करितां । लौल्यें दरिद्रता पावले 
॥३॥</p>
<p>गायत्रीनिष्ठ जो ब्राह्मण । त्याचे मस्तकीं मी 
वंदीं चरण ।</p>
<p>मंत्रीं गायत्री श्रेष्ठ जाण । वेद प्रमाण ये अर्थीं 
॥४॥</p>
<p>गायत्री रिघाल्यावीण कांहीं । इतर मंत्रां रिघमू 
नाहीं ।</p>
<p>मुख्यत्वें गायत्रीच्या ठायीं । ते लागले पाहीं 
सकल मंत्र ॥५॥</p>
<p>नव्हतां गायत्रीसंबंध । मुखीं रिघों न शके वेद ।
</p>
<p>इतर मंत्रां केवीं संवाद । वेदां वंद्य गायत्री 
॥६॥</p>
<p>गायत्रीचें गुह्य परम । चिन्मात्रैक परब्रह्म ।
</p>
<p>तो मंत्र ब्राह्मणासीच सुगम । परी तेही वर्म चुकले 
॥७॥</p>
<p>एवं गायत्रीमंत्र ब्रह्मपूर्ण । सकळ सिद्धींचें 
कारण ।</p>
<p>शैववैष्णवमंत्रग्रहण । तेणें त्वरित जाण सत्त्वशुद्धी 
॥८॥</p>
<p>सत्त्वशुद्धीचे परिपाटीं । शैववैष्णवमंत्रकोटी 
।</p>
<p>तेणें सत्त्वशुद्धी उठा‌उठीं । होय निजात्मदृष्टी 
साधकां ॥९॥</p>
<p>मंत्रग्रहणविचार । उद्धवा जाण हा साचार ।</p>
<p>आतां बोलिला जो संस्कार । तोही प्रकार परियेसीं 
॥११०॥</p>
<p>मनाचे संकल्पविकल्प । तोडावया अतिसाक्षेप ।</p>
<p>येचि अर्थींचा खटाटोप । महासाटोप जो मांडीं ॥११॥
</p>
<p>संकल्पु उठूंचि न लाहे । जेथें उठी तेथें ठेंचित 
जाये ।</p>
<p>विवेकाचेनि बळें पाहे । मोकळु होये मनाचा ॥१२॥</p>
<p>परमात्मनिष्ठापरवडी । अखंड मनाची मोडी पाडी ।</p>
<p>उसंत घेवों नेदी अर्धघडी । स्मरणनिरवडी मन राखे 
॥१३॥</p>
<p>वैराग्यबळें दमी मन । तेणें भेणें करी हरिचिंतन 
।</p>
<p>दासी नुल्लंघी स्वामीचें वचन । तैसें स्मरणाधीन 
मन करी ॥१४॥</p>
<p>इंद्रियें पाहती नाना पदार्थां । मन न पाहे आणिका 
अर्था ।</p>
<p>जागृतीं स्वप्नीं स्वभावतां । अखंडतां हरि स्मरे 
॥१५॥</p>
<p>ऐशा संस्कारें संस्कारिलें मन । निमिषोन्मेषीं 
हरिचिंतन ।</p>
<p>श्वासोच्छ्वासांचे गमनागमन । सोहंध्यान त्या ठायीं 
॥१६॥</p>
<p>स्वाभाविक स्मरणादरु । या नांव आत्मसंस्कारु ।</p>
<p>हा सत्त्ववृद्धीचा प्रकारु । शारङ्गधरु बोलिला 
॥१७॥</p>
<p>आत्मशुद्धीचें महाकारण । बोलिलों तें हें दशलक्षण 
।</p>
<p>साधकीं सेवावया जाण । विशद निरूपण म्यां केलें ॥१८॥
</p>
<p>जेणें खवळला वाढे तमोगुण । तें तमोवृद्धीचें दशलक्षण 
।</p>
<p>केवळ त्यागावया जाण । तेंही निरूपण सांगेन ॥१९॥
</p>
<p>तेथींचा आगम आभिचारिक । वेदविरुद्ध मार्ग देख ।
</p>
<p>वारुणी माध्वी मद्योदक । आवश्यक सेविती ॥१२०॥</p>
<p>जे उभयभ्रष्ट पाखंडी । वेषधारी वृथा मुंडी ।</p>
<p>त्याचें संगतीची अतिगोडी । जेथ अपरवडी विधिवेदां 
॥२१॥</p>
<p>द्वेष चोहटा कां परद्वार । तेथेंचि बैसका निरंतर 
।</p>
<p>काळ तों त्यासी मध्यरात्र । तैं व्यापार कर्माचा 
॥२२॥</p>
<p>क्रियारंभु जारणमारण । मोहन स्तंभन उच्चाटण ।</p>
<p>कां करावें वशीकरण । हें कर्म जाण तामस ॥२३॥</p>
<p>जन्म म्हणिजे दीक्षाग्रहण । प्रेतभूतपिशाचविद्या 
जाण ।</p>
<p>करितां प्रेतभूत‌आराधन । प्रेतजन्म जाण तामसां 
॥२४॥</p>
<p>जेथ तमोगुण प्रधान । तो क्रोधयुक्त पुरुष जाण ।</p>
<p>सदा शत्रूचें करी ध्यान । करावया हनन उद्यतू ॥२५॥
</p>
<p>तामसी मंत्र मुकी मैळी । अथवा उच्छिष्टचांडाळी 
।</p>
<p>कां प्रेतदेवता कंकाळी । मंत्रशैली हे तेथें ॥२६॥
</p>
<p>संस्कार दगड माती । माझें घर हे माझी क्षिती ।</p>
<p>स्वप्नीं निजेला घाली भिंती । एवढी आसक्ती गृहाची 
॥२७॥</p>
<p>घर करावया अशक्त । तरी त्या खिंडोरा‌आंत ।</p>
<p>सदा दगडमाती राखत । नांदतें तेथ येवों नेदी ॥२८॥
</p>
<p>देहालागीं गेह करणें घडे । तें देह कष्टवी अतिदुर्वाडें 
।</p>
<p>तामससंस्कारें रोकडें । केवळ वेडें गृहासक्तीं 
॥२९॥</p>
<p>गृहासक्तीचा व्यापारू । जो मरणान्त न सोडी नरू ।
</p>
<p>तो जाण तामस संसारू । त्याचा संस्कारू तो माती ॥१३०॥
</p>
<p>जेणें थोरावे तमोगुण । तें हें जाण दशलक्षण ।</p>
<p>ऐक राजसाचें चिन्ह । त्याचें भिन्न स्वरूप ॥३१॥
</p>
<p>करावें सत्त्वाच्या अंगीकारा । त्यागावा तमोगुण 
दुसरा ।</p>
<p>पुढें चाविरा मागें लातिरा । ऐक तिसरा रजोगुण ॥३२॥
</p>
<p>हो कां शाहाणी सिंदळी नारी । ते पुरुषाचें मन बरें 
धरी ।</p>
<p>मग ठकोनि जाय व्यभिचारीं । तैसी परी रजोगुणा ॥३३॥
</p>
<p>जैसें कां कुचर घोडें । बरें दिसें परी आडवीं अडे 
।</p>
<p>कांहीं केल्या न चले पुढें । मागिलीकडे सरों लागे 
॥३४॥</p>
<p>तैसी रजोगुणाची स्थिती । त्यागू न संभवे कल्पांतीं 
।</p>
<p>धर्म करितो केवळ स्फीती । मनीं आसक्ती कामाची ॥३५॥
</p>
<p>सर्वस्व घ्यावया संवचोरू । सवें धांवे हो‌ऊनि नफरू 
।</p>
<p>तैसा रजोगुणाचा विचारू । कामनासंसारू वाढवी ॥३६॥
</p>
<p>धर्म करी कामासक्ती । केलें भोगवी निश्चितीं ।</p>
<p>पाडी जन्ममरण‌आवर्तीं । कदा कल्पांतीं सुटेना ॥३७॥
</p>
<p>सात्त्विक तरले माझेनि भजनें । तामस तरले मद्विरोधध्यानें 
।</p>
<p>राजसाचें जन्ममरणधरणें । रजोगुणें उठीना ॥३८॥</p>
<p>जेणें प्रबळ वाढ रजोगुणा । त्या सांगेन मी दशलक्षणां 
।</p>
<p>केवळ त्यागावया काम्यकल्पना । या निरूपणा अवधारीं 
॥३९॥</p>
<p>राजसाचें प्रवृत्तिशास्त्र । जें केवळ कामनापर 
।</p>
<p>जेणें होय इहामुत्र । तेथें अत्यादर राजसा ॥१४०॥
</p>
<p>आप म्हणिजे तें तंव जळ । वेळा वाळा सुपरिमळ ।</p>
<p>कर्पूरयुक्त अतिशीतळ । प्रिय प्रबळ तें राजसा ॥४१॥
</p>
<p>प्रजासंगति त्याची ऐक । राजवर्गीं सभानायक ।</p>
<p>व्यवहारीं चतुर अतिरंजक । प्रवृत्तिलोक प्रिय त्यासी 
॥४२॥</p>
<p>राजद्वारीं कां सभेमाझारीं । बैसावें पारीं अथवा 
वेव्हारीं ।</p>
<p>कां मंडपतोरणाभीतरीं । सन्मानें करी उपविष्ट ॥४३॥
</p>
<p>वेळु न गमे जैं घरिंच्या घरीं । तैं क्रमी चौहाटा 
नगरीं ।</p>
<p>कां बैसे बुद्धिबळांवरी । अत्यादरीं सादर ॥४४॥</p>
<p>ऐक रजोगुणाची वेळ । सूर्योदय‍उपरी जो काळ ।</p>
<p>कां राजस जे सांजवेळ । ते ते काळ प्रिय त्यासी ॥४५॥
</p>
<p>राजसांचें सकाम कर्म । धनधान्यार्थ करिती धर्म 
।</p>
<p>वासना ते पशुपुत्रकाम । स्वप्नीं निष्काम नेणती 
॥४६॥</p>
<p>राजसांसी काम गहन । कामासक्ती दीक्षाग्रहण ।</p>
<p>तेंचि त्यांचें जन्म जाण । सदा ध्यान स्त्रियेचें 
॥४७॥</p>
<p>मंत्र घ्यावा अभिलाखें । जेणें सन्मान होय लौकिकें 
।</p>
<p>ज्याचा सुगरावा थोर देखे । तो मंत्र आवश्यकें आदरी 
॥४८॥</p>
<p>संस्कार अतिराजस । शरीरभोगांचे विलास ।</p>
<p>नाना परिमळ बहुवस । उत्तम वास सुधूत ॥४९॥</p>
<p>संस्काराची अंतरनिष्ठा । लौकिकीं व्हावी देहप्रतिष्ठा 
।</p>
<p>माझी आज्ञा वंद्य वरिष्ठां । सभेचे चौहाटां मी पूज्य 
॥१५०॥</p>
<p>रजोगुण दशलक्षण । उद्धवा त्याची ही वोळखण ।</p>
<p>राजसासी जन्ममरण । सर्वथा जाण सोडीना ॥५१॥</p>
<p>सात्त्विक त्याग करी विवेकनिष्ठें । तामस त्याग 
करी कडकडाटें ।</p>
<p>राजसासीं त्याग न घडे स्पष्टें । द्रव्यदारालोभिष्टें 
लोभाळू ॥५२॥</p>
<p>तिहीं गुणांचें लक्षण । म्यां सांगितलें भिन्न 
भिन्न ।</p>
<p>तिहींचें सर्वसाधारण । सांगेन चिन्ह तें ऐक ॥५३॥
</p>
<blockquote>
<p><br/></p>

<p>तत्तत्सात्त्विकमेवैषां यद्‌ यद्‌ वृद्धाः प्रचक्षते 
।</p>
<p>निंदन्ति तामसं तत्तद्‌ राजसं तदुपेक्षितम्‌ ॥ 
५ ॥</p>
<p><br/></p>
</blockquote>

<p>विवेकवृद्ध वृद्धाचारें । ज्यातें स्तविती अत्यादरें 
।</p>
<p>तें तें सात्त्विक जाण खरें । निजनिर्धारे निश्चित 
॥५४॥</p>
<p>विवेकियाचे अनुवादा । ज्या पदार्थांची करिती निंदा 
।</p>
<p>ते ते जाण तामसबाधा । माझ्या निजबोधा मानलें ॥५५॥
</p>
<p>ज्यातें स्तवित ना निंदित । जीवें भावें उपेक्षित 
।</p>
<p>तें राजस जाण निश्चित । बाधा अद्‍भुत तयाची ॥५६॥
</p>
<p>जैसें कां विखें रांधिलें अन्न । वरिवरी गोड अंतरीं 
मरण ।</p>
<p>तैसा जाण राजस गुण । अतर्क्य बंधन तयाचें ॥५७॥</p>
<p>राजसासी ज्ञानबोधू । करितां थोंटावला वेदू ।</p>
<p>त्याचे उपदेशीं ब्रह्मा मंदू । माझेनेही बोधू न 
करवे ॥५८॥</p>
<p>याचिलागीं रजोगुण । विवेकी सांडिला उपेक्षून ।</p>
<p>उपेक्षेचें हेंच कारण । तुज म्यां जाण सांगीतलें 
॥५९॥</p>
<p>यालागीं सात्त्विक सेवन । साधकीं अवश्य करावें 
जाण ।</p>
<p>सात्त्विकसेवनाचा गुण । तुज मी संपूर्ण सांगेन 
॥१६०॥</p>
<blockquote>
<p><br/></p>

<p>सात्त्विकान्येव सेवेत पुमान्‌ सत्त्वविवृद्धये 
।</p>
<p>ततो धर्मस्ततो ज्ञानं यावत्‌ स्मृतिरपोहनम्‌ ॥ 
६ ॥</p>
<p><br/></p>
</blockquote>

<p>सात्त्विक द्रव्यें सेवितां । सत्त्ववृद्धी होय 
तत्त्वतां ।</p>
<p>सत्त्ववृद्धी पुरुषीं होता । धर्म स्वभावतां प्रवर्ते 
॥६१॥</p>
<p>धर्मप्रवृत्ति माझें भजन । माझ्या भक्ति‌उल्हासें 
जाण ।</p>
<p>भक्तांसी मी होयें प्रसन्न । तैं स्वभावें ज्ञान 
प्रकाशे ॥६२॥</p>
<p>तत्त्वमस्यादि वाक्यव्युत्पत्ती । ते गुरुद्वारा 
ज्ञानाची प्राप्ती ।</p>
<p>तरी सत्त्वशुद्धित्वें धर्म भक्ती । कोणे अर्थीं 
सेवावी ॥६३॥</p>
<p>ऐसा विकल्प जरी तूं धरिसी । उद्धवा ऐक त्याही विचारासी 
।</p>
<p>यथार्थ सांगेन तुजपाशीं । सत्त्वशुद्धीसी उपयोगू 
॥६४॥</p>
<p>केवळ सत्त्वशुद्धीविण । जाहल्या गुरुवाक्याचें 
श्रवण ।</p>
<p>तें पां हाटगाण्या‌ऐसें जाण । अनोळखपण स्वस्वरूपा 
॥६५॥</p>
<p>आंधळें उपजलें जे कुशीं । स्तनपान करी अहर्निशीं 
।</p>
<p>परी तें न देखे मा‌उलीसी । दशा तैशी उपदेशा ॥६६॥</p>
<p>इंद्रियें सचेतनमेळीं । भगवंत सर्वांतें प्रतिपाळी 
।</p>
<p>त्यातें न देखती विषयांधळीं । अति‌अंध झालीं चित्तशुद्धीविण 
॥६७॥</p>
<p>अजागळां लोंबते जाण । मिथ्या भाषण म्हणती ते स्तन 
।</p>
<p>त्यापरी सत्त्वशुद्धीविण । वृथा जाण उपदेश ॥६८॥
</p>
<p>वाहते उदकीं लिहले लेख । तळीं अक्षर नुमटे एक ।</p>
<p>तेवीं सत्त्वशुद्धीविण देख । निजज्ञान सुटंक प्रकटेना 
॥६९॥</p>
<p>झाल्या आपादतां सत्त्वशुद्धी । जंव प्रकटेना धर्मबुद्धी 
।</p>
<p>तंव निजज्ञानाची नव्हे सिद्धी । जेवीं ग्रहणामधीं 
चंद्रमा ॥१७०॥</p>
<p>ऐकतां हरिकथाश्रवण । बाष्प रोमांच स्वेद रुदन ।
</p>
<p>रुका वेंचितां जाय प्राण । तेथेंही ब्रह्मज्ञान 
प्रकटेना ॥७१॥</p>
<p>हृदयींचा लोभ जंव न तुटे । तंव निश्चयज्ञान कैंचे 
भेटे ।</p>
<p>सत्त्वशुद्धिधर्मू जैं प्रकटे । तैं निजज्ञाननेटें 
सुपंथीं लागे ॥७२॥</p>
<p>ते चालतां धर्मपंथीं । जै माझी भक्ति होय सांगाती 
।</p>
<p>तैं चोरांची न पडे गुंती । शीघ्रगती मज पावे ॥७३॥
</p>
<p>ते भक्तीचा सांडितां सांगातू । पुढील अनोळख महापंथू 
।</p>
<p>तेथ कामक्रोध करिती घातू । विकल्प‌आवर्तू बुडविती 
॥७४॥</p>
<p>भाग्येंवीण माझी भक्ती । प्राण्यासी नव्हे गा सांगाती 
।</p>
<p>जिचे संगें चालतां पंथीं । अल्पही गुंती पडेना ॥७५॥
</p>
<p>माझे भक्तीसवें महाशूर । नांवाणिगे नवविध वीर ।
</p>
<p>सत्रदबद्ध सदा समोर । महाझुंझार निजबोधें ॥७६॥</p>
<p>यालागीं माझे भक्तीविण । सहस्त्रधा केल्या श्रवण 
मनन ।</p>
<p>माझी प्राप्ति नव्हे जाण । भजनें पूर्ण मत्प्राप्ती 
॥७७॥</p>
<p>सर्व भूतीं भगवद्‍भावो । या नांव मुख्यभक्ति पहा 
हो ।</p>
<p>ते सांगाती झालिया स्वयमेवो । कामक्रोधमोहो न शकती 
बाधूं ॥७८॥</p>
<p>साक्षेपें ने‌ऊनि घागरी । पालथी घातल्या गंगासागरीं 
।</p>
<p>जळबिंदु रिघेना भीतरीं । तैशी परी महावाक्या ॥७९॥
</p>
<p>यालागीं अत्यादरेंसीं जाण । धर्मयुक्त माझें भजन 
।</p>
<p>करितां मी होय प्रसन्न । मत्प्रसादें ज्ञान प्रकाशे 
॥१८०॥</p>
<p>लोभ ठे‌ऊनि अर्थस्वार्थीं । कोरडी करितां माझी 
भक्ती ।</p>
<p>मी प्रसन्न नव्हें श्रीपती । जाण निश्चितीं उद्धवा 
॥८१॥</p>
<p>जो धनें मनें काया वचनें । वेंचूनि भजे मजकारणें 
।</p>
<p>त्यासीच म्यां प्रसन्न होणें । जेवीं चंद्रकिरणें 
चकोरा ॥८२॥</p>
<p>व्याली धेनु वत्सा वोरसे । तेवीं मी तुष्टें अतिसंतोषें 
।</p>
<p>तेवीं माझेनि प्रसादवशें । माझें ज्ञान प्रकाशे 
मद्‍भक्तां ॥८३॥</p>
<p>सगुण सुंदर आणि पतिव्रता । अतिशयें पढियंती होय 
कांता ।</p>
<p>तिसी सर्वस्व दे न मागतां भर्ता । तेवीं मी मद्‍भक्तां 
प्रसन्न ॥८४॥</p>
<p>माझेनि प्रसादें प्रकाशे ज्ञान । श्रुति स्मृती 
नांव म्हणती जाण ।</p>
<p>सविलास अविद्यानिरसन । ’अपोहन’ या नांव ॥८५॥</p>
<p>गुणास्तव देह जाण । देहास्तव उपजे ज्ञान ।</p>
<p>तेणें ज्ञानें गुणनिर्दळण । देहनिरसन न घडे म्हणसी 
॥८६॥</p>
<p>हे गोष्टी तूं म्हणसी कुडी । कीं पक्षी आपुले पांख 
मोडी ।</p>
<p>नारळ नारळीतें तोडी । स्वमांसाची गोडी व्याघ्र 
चाखे ॥८७॥</p>
<p>हें न घडतें जैं घडों बैसे । तैं देहींचेनि ज्ञानें 
गुणदेह नासे ।</p>
<p>हा विकल्पू धरिसी मानसें । ऐक अनायासें तो निरासू 
॥८८॥</p>
<blockquote>
<p><br/></p>

<p>वेणुसङ्घर्षजो वह्निर्दग्ध्वा शाम्यति तद्वनम्‌ 
।</p>
<p>एवं गुणव्यत्ययजो देहः शाम्यति तत्क्रियः ॥ ७ ॥
</p>
<p><br/></p>
</blockquote>

<p>दैवें वायूच्या कल्लोळीं । परस्परें वेळूजाळीं 
।</p>
<p>स्वजातिकांचणीं इंगळी । पेटली ते होळी वनाची करी 
॥८९॥</p>
<p>अग्नि उपजला जे कांडीं । तेंही कांडें जाळूनि सांडी 
।</p>
<p>वनीं नुरवूनियां काडी । स्वयें राखोंडी हो‌ऊनि 
विझे ॥१९०॥</p>
<p>तेवीं वैराग्याभ्यासवायूंनीं । होतां त्रिगुणांची 
कांचणी ।</p>
<p>तेथें प्रकटला ज्ञानाग्नी । अविद्यावनीं दाहकू 
॥९१॥</p>
<p>तो हरिगुरुकृपा खवळला । वृत्तिरूपें प्रज्वळला 
।</p>
<p>देहद्वयेंसीं लागला । प्रवर्तला गुणांतें जाळूं 
॥९२॥</p>
<p>जळाल्या आषातृष्णेच्या पाळी । जळालीं कामलोभांची 
कोल्हीं ।</p>
<p>क्रोधव्याघ्राची होळी झाली । आगी लागली मदगजा ॥९३॥
</p>
<p>जाळिली स्नेहाची आरांटी । जाळिली असत्याची बोरांटी 
।</p>
<p>जाळिला मोह‍अजगरू उठा‌उठी । जाळिला शेवटीं काळविट 
काळू ॥९४॥</p>
<p>उठिला अहंकाराचा सोरू । धरितां न धरे अनिवारू ।</p>
<p>तोही जाळिला दुर्धरू । वणवा चौफेरू कोंडला ॥९५॥
</p>
<p>पळूनि जावयापुरता । अणुभरी ठावो नुरेचि रिता ।</p>
<p>एवं जळाला तो पळतपळतां । अहंसोरु सर्वथा निमाला 
॥९६॥</p>
<p>नवल अग्नीचें विंदाण । आपणिया जाळी आपण ।</p>
<p>दाहकशक्तीतें जाळून । स्वस्वरूपीं जाण उपरमे ॥९७॥
</p>
<p>ऐसें ऐकोनि निरूपण । उद्धवासी विस्मयो गहन ।</p>
<p>जनास केवढी नागवण । आप आपणिया आपण वोढवली ॥९८॥</p>
<p>नश्वरदेहाचिये साठीं । पाविजे परब्रह्माची पुष्टी 
।</p>
<p>ते सांडूनियां करंटीं । विषयनिष्ठीं मरमरों मरती 
॥९९॥</p>
<p>सात्त्विकसेवनें सत्त्ववृद्धी । तेणें अलभ्य लाभे 
सिद्धी ।</p>
<p>ते सांडोनियां दुर्बुद्धी । विषयविधीं रातले ॥२००॥
</p>
<p>केवढा नाडू मांडला लोकां । ऐशी जीवींची आशंका ।</p>
<p>यालागीं यदुनायका । आदरें देखा पुसत ॥१॥</p>
<blockquote>
<p><br/></p>

<cite><p>श्री‌उद्धव उवाच ।</p></cite>
<p>विदन्ति मर्त्याः प्रायेण विषयान्‌ पदमापदाम्‌ 
।</p>
<p>तथापि भुञ्जते कृष्ण तत्कथं श्वखराजवत्‌ ॥ ८ ॥</p>
<p><br/></p>
</blockquote>

<p>उद्धव म्हणे श्रीमुकुंदा । ऐक सर्वज्ञा गोविंदा 
।</p>
<p>विषयांची पदोपदीं आपदा । सर्वीं सर्वदा कळलीसे 
॥२॥</p>
<p>जो झाला विषयाधीन । तो सर्वीं सर्वत्र सदा दीन ।</p>
<p>ऐसें जाणतजाणतां जन । आसक्ति गहन विषयांची ॥३॥</p>
<p>जैसें कां श्वान आणि खर अज । तैसे विषयांसी लोक निर्लज्ज 
।</p>
<p>सांडूनि स्वहिताचें काज । का विषयांचे भोज नाचती 
॥४॥</p>
<p>शुनी वसवसोनि पाठीं लागे । श्वान सवेंच लागे मागें 
।</p>
<p>पुच्छ हालवूनि हुंगे । लाज नेघे जनाची ॥५॥</p>
<p>काणा कुंटा व्याधिव्याप्त । चिंता कांठफरा गळां 
वाहत ।</p>
<p>तोही शुनीमागें धांवत । कामासक्त अविचार ॥६॥</p>
<p>शुनी सक्रोधें वसवसी । तें गोड लागे श्वानासी ।</p>
<p>जीवित बांधलें तिच्या पुंसीं । तीमागमागेंसीं हिंडतू 
॥७॥</p>
<p>अंगीं अंगा होतां भेटी । सक्रोध शुनी लागे पाठीं 
।</p>
<p>तरी न सोडी पुसांटी । कुंकांत उठी कामासी ॥८॥</p>
<p>ऐशा संकटीं जैं भोग चढे । तैं भोगासवेंचि आडकोनि 
पडे ।</p>
<p>हड हड करिती चहूंकडे । जगापुढें फजीती ॥९॥</p>
<p>निंदेचे सैंघ वाजती धोंडे । मूर्ख तेही थुंकिती 
तोंडें ।</p>
<p>ऐंसेंचि पुरुषासही घडे । तरीही आवडे अतिकामू ॥२१०॥
</p>
<p>श्वानाचें हेंड तत्काळ सुटे । मनुष्याचें आकल्प 
न सुटे ।</p>
<p>स्त्रीलोभाळू अतिलोभिष्ठे । तीलागीं संकटें नाना 
सोशी ॥११॥</p>
<p>नातरी गाढवाच्या परी । दूरी देखोनियां खरी ।</p>
<p>भुंकत धांवे तीवरी । लाज न धरी सर्वथा ॥१२॥</p>
<p>खरी पळे पुढेंपुढें । खरू धांवे वाडेंकोडें ।</p>
<p>लाता हाणोनि फोडी जाभाडें । तरी पुढेंपुढें धसो 
लागे ॥१३॥</p>
<p>लाता हाणे उरावरी । तरी तिची प्रीती धरी ।</p>
<p>ऐशिया स्त्रियांचे घराचारीं । खराच्यापरी नांदती 
॥१४॥</p>
<p>नातरी बोकडाची गति जैशी । तैशी दशा दिसे पुरुषासी 
।</p>
<p>मारूं आणिल्या पशुहत्यार्‍यापाशीं । तरी शेळ्यांसी 
सेवित ॥१५॥</p>
<p>स्वयाती मारितां देखे । अनुताप नेघे तेणें दुःखें 
।</p>
<p>मृत्युसमीपही अभिलाखें । कामसुखें वांछिती ॥१६॥
</p>
<p>पूर्ण मृत्यूची पायरी । तें वार्धक्य वाजलें उरीं 
।</p>
<p>तरी धांवे विषयावरी । आठवू न धरी मरणाचा ॥१७॥</p>
<p>मेष मारूं आणिला घातकें । निजसख्यांतें मारितां 
देखे ।</p>
<p>तें न मनूनियां यथासुखें । अजीसीं हरिखें रमों धांवे 
॥१८॥</p>
<p>मेष श्वान आणि खर । हे ऋतुकाळींचि विषयतत्पर ।</p>
<p>त्याहूनि विशेषेंसीं नर । कामी दुर्धर सर्वदा ॥१९॥
</p>
<p>गर्भ संभवल्यापाठीं । श्वानही स्त्रीभोगासी नुठी 
।</p>
<p>पुरुषाची अभिनव गोठी । गरोदर गोमटी भोगिती ॥२२०॥
</p>
<p>गाढव गाढवीसी बुंथड । न करी अलंकार मोथड ।</p>
<p>मनुष्यासी स्त्रियेचें कोड । तिचें वालभ वाड वाढवी 
॥२१॥</p>
<p>दांडा गोंडा मूद वेणी । टिळकुवरी रत्‍नखेवणी ।</p>
<p>नाकींचें हालों दे सुपाणी । हें मनुष्यपणीं वालभ 
॥२२॥</p>
<p>जरी प्रसूतिकाळ निकट । गाड्या‌एवढें वाढलें पोट 
।</p>
<p>तरी कामचारी विवेकनष्ट । रमताती दुष्ट स्त्रियांसीं 
॥२३॥</p>
<p>अस्थि मांस विष्ठा मूत । तेणें कामिनी पूर्ण भरित 
।</p>
<p>ते कुश्चळीं जन कामासक्त । जाणोनि होत कां देवा ॥२४॥
</p>
<p>या प्रश्नाचें प्रत्युत्तर । तीं श्लोकीं सांगे 
शार्ग्ङधर ।</p>
<p>कामासक्तीचा विचार । ऐक सादर उद्धवा ॥२५॥</p>
<blockquote>
<p><br/></p>

<cite><p>श्रीभगवानुवाच ।</p></cite>
<p>अहमित्यन्यथाबुद्धिः प्रमत्तस्य यथा हृदि ।</p>
<p>उत्सर्पति रजो घोरं ततो वैकारिकं मनः ॥ ९ ॥</p>
<p><br/></p>
</blockquote>

<p>मोहप्रमत्त विवेकशून्य । त्या पुरुषांच्या ठायीं 
जाण ।</p>
<p>देहात्मवादें अभिमानें । रजोगुणें खवळला ॥२६॥</p>
<p>जैसा मदिरापानें उन्मत्तू । विसरूनि आपुला निजस्वार्थू 
।</p>
<p>मग अन्योन्य अनर्थू । आत्मघातू करूं धांवे ॥२७॥
</p>
<p>तेवीं शुद्ध बुद्ध नित्यमुक्तु । हा विसरोनि निजस्वार्थु 
।</p>
<p>रजोगुणें लोलंगतु । कामासक्तु नरू कीजे ॥२८॥</p>
<p>रजीं रंगल्या अभिमान । दुःखरूप तो दारुण ।</p>
<p>दुर्धर वाढे रजोगुण । विचारी मन तेणें होय ॥२९॥</p>
<blockquote>
<p><br/></p>

<p>रजोयुक्तस्य मनसः सङ्कल्पः सविकल्पकः ।</p>
<p>ततः कामो गुणध्यानाद्‌ दुःसहः स्याद्धि दुर्मतेः 
॥ १० ॥</p>
<p><br/></p>
</blockquote>

<p>जैं रजोयुक्त झालें मन । तैं संकल्पविकल्प गहन ।
</p>
<p>एकांतीं घातल्या आसन । ध्यानीं चिंतन स्त्रियेचें 
॥२३०॥</p>
<p>रजोगुणें कामासक्ती । होय दुष्ट वासना दुर्मती 
।</p>
<p>कामावांचूनि चित्तीं । आणिक स्फुर्ती स्फुरेना 
॥३१॥</p>
<p>जनीं वनीं आणि विजनीं । जागृतीं सुषुप्तीं स्वप्नीं 
।</p>
<p>ध्यानीं मनीं चिंतनीं । स्त्रीवांचूनी स्मरेना 
॥३२॥</p>
<p>कामिनीकामाचा अध्यास । हावभाव अतिविलास ।</p>
<p>गुणलावण्य सुरतरस । आसक्त मानस ते ठायीं ॥३३॥</p>
<p>रतिसुखाचा आराम । कामिनीक्रीडेचा संभ्रम ।</p>
<p>तेणें दुर्धर झाला जो काम । तयासि नियम चालेना ॥३४॥
</p>
<p>धनधान्यपुत्रसुख । वांछी इहलोकपरलोक ।</p>
<p>हा रजोगुणाचा देख । अलोलिक अतिकामू ॥३५॥</p>
<blockquote>
<p><br/></p>

<p>करोति कामवशगः कर्माण्यविजितेन्द्रियः ।</p>
<p>दुःखोदर्काणि सम्पश्यन्‌ रजोवेगविमोहितः ॥ ११ 
॥</p>
<p><br/></p>
</blockquote>

<p>जेथ रजाचा वेग उदित । तेथ कामग्रहो खवळे अद्‍भुत 
।</p>
<p>जो पुरुष झाला कामग्रस्त । तो सदा अंकित कामाचा ॥३६॥
</p>
<p>ज्यासी विवेक नाहीं मानसीं । तो जाण पां कामाची आंदणी 
दासी ।</p>
<p>काम नाचवी जैसें त्यासी । तेणें विकारेंसीं नाचत 
॥३७॥</p>
<p>कामांकित झालिया पुढें । सकाम कर्म करणें पडे ।</p>
<p>ज्याचें उत्तरोत्तर दुःख वाढे । अतिदुर्वाडें गर्वितु 
॥३८॥</p>
<p>रजोगुणें अतिमोहित । यालागीं अजितेंद्रिय अयुक्त 
।</p>
<p>जन्ममरणांचा अंकित । कर्में करीत तद्‌रूपें ॥३९॥
</p>
<p>रजोगुणाचा अतिबाध । तेणें जन केले विषयांध ।</p>
<p>रजरागी महामंद । जाण प्रसिद्ध उद्धवा ॥२४०॥</p>
<p>रजें बांधल्यापाठीं जाण । होय महामोहाचें संचरण 
।</p>
<p>तेव्हां भ्रमाचें वा‌उधाण । सैरा तमोगुण उल्हासे 
॥४१॥</p>
<p>ऐशी प्राणियांची मती । उद्धवा जाण निश्चितीं ।</p>
<p>यालागीं काम ते सेविती । नव्हे विरक्ती विषयांची 
॥४२॥</p>
<p>तुज ऐसें वाटेल चित्तीं । बुडाली तरणोपायस्थिती 
।</p>
<p>खुंटली प्राण्यांची परम गती । विषयासक्ती अनिवार 
॥४३॥</p>
<p>जीवा अविद्याविषयसंबंधू । याचा बाधू अतिसुबद्धू 
।</p>
<p>अविद्यायोग अनादिसिद्धू । तेणें दृढ भेदू जीवासी 
॥४४॥</p>
<p>अंतःकरणही अनादी । प्रवाहरूपें त्याची सिद्धी ।
</p>
<p>तेणें दृढ झाली विषयबुद्धी । त्याग त्रिशुद्धी 
घडेना ॥४५॥</p>
<p>सत्त्वीं उत्पन्न अंतःकरण । परी तें प्रकृतिकार्य 
जाण ।</p>
<p>तेथें भोगाध्यासें रजोगुण । खवळला कोण आवरी ॥४६॥
</p>
<p>विषयीं बांधिले विवेकी । तो विषयत्याग नव्हे ये 
लोकीं ।</p>
<p>उद्धवा तुझी आशंका हेच कीं । ऐक तेविखीं उपावो ॥४७॥
</p>
<p>विवेकियांच्या ठायीं । विषयबुद्धि नुपजे पाहीं 
।</p>
<p>विक्षेपू झाल्या कहींबहीं । अभ्यासू तिंहीं करावा 
॥४८॥</p>
<blockquote>
<p><br/></p>

<p>रजस्तमोभ्यां यदपि विद्वान्‌ विक्षिप्तधीः पुनः 
।</p>
<p>अतन्द्रितो मनो युञ्जन्‌ दोषदृष्टिर्न सज्जते 
॥ १२ ॥</p>
<p><br/></p>
</blockquote>

<p>हो कां रजतमांचेनि गुणें । जरी बुद्धि विक्षिप्त 
केली तेणें ।</p>
<p>तरी आळस सांडूनि सज्ञानें । आवरणें मनातें ॥४९॥
</p>
<p>अस्थिमांसाचा घडिला । विष्ठामूत्रांचा कोथळा ।
</p>
<p>स्त्री विचारितां कांटाळा । नरकजिव्हाळा तो भोगू 
॥२५०॥</p>
<p>भोगीं दावूनि दोषदृष्टी । मनासी विषयांची तुटी 
।</p>
<p>करावी गा उठा‌उठी । नेमूनि निहटीं मनातें ॥५१॥</p>
<p>ऐसेनिही मन अतिदुर्धर । नियमासी नावरे अनावर ।</p>
<p>साधकांसी अतिदुस्तर । अशक्त नर ये अर्थीं ॥५२॥</p>
<p>तरी ऐक बापा सावधान । मनोनिग्रहाचें लक्षण ।</p>
<p>तेंही सांगेन साधन । जेणें प्रकारें मन आकळे ॥५३॥
</p>
<blockquote>
<p><br/></p>

<p>अप्रमत्तोऽनुयुञ्जीत मनो मय्यर्पयञ्छनैः ।</p>
<p>अनिर्विण्णो यथाकालं जितश्वासो जितासनः ॥ १३ ॥</p>
<p><br/></p>
</blockquote>

<p>आळसनिद्रेसी दवडूनि दूरी । जो सावधान निजवृत्ति 
धरी ।</p>
<p>माझें चिद्‌रूप निर्धारीं । शनैः शनैः करी अभ्यासू 
॥५४॥</p>
<p>अभ्यासीं प्रथम भूमिका । शिकावी आसनगाढिका ।</p>
<p>मूळबंध अतिनेटका । आसनजयो देखा शिकावा ॥५५॥</p>
<p>आसनजयो आल्या हाता । सहजें चढे योगपंथा ।</p>
<p>तेथें प्राणापानसमता । अभ्यासितां हों लागे ॥५६॥
</p>
<p>विषय ते मना‌आधीन । मन पवनासी वश्य जाण ।</p>
<p>अभ्यासें वश केला पवन । सहजें मन स्थिरावे ॥५७॥</p>
<p>यापरी जो हळू हळू । अभ्यासें सार्थक करी काळू ।</p>
<p>अविरक्त परी प्रबळू । होय भुकाळू परमार्थी ॥५८॥
</p>
<p>हरिचिंतनीं एकाग्र मन । तैं एक होती प्राणापान ।
</p>
<p>हाचि पवनजयो पूर्ण । योगसाधन सहजेंचि ॥५९॥</p>
<p>तंव प्राणापान सम जोडी । षट्चक्रांचे पदर फोडी ।
</p>
<p>तैं विषयांतें चित्त सांडी । विषयो वोसंडी चित्तातें 
॥२६०॥</p>
<p>यापरी या अभ्यासवाटे । सकाम कामाचा तटका तुटे ।</p>
<p>सनकादिक येणें परिपाठें । म्यां आत्मनिष्ठे लाविले 
॥६१॥</p>
<blockquote>
<p><br/></p>

<p>एतावान्‌ योग आदिष्टो मच्छिष्यैः सनकादिभिः ।</p>
<p>सर्वतो मन आकृष्य मय्यद्धाऽऽवेश्यते यथा ॥ १४ ॥
</p>
<p><br/></p>
</blockquote>

<p>येणेंचि उपदेशें देख । माझे शिष्य सनकादिक ।</p>
<p>अभ्यासबळें अलोकिक । निजात्मसुख पावले ॥६२॥</p>
<p>तो उपदेश कोण म्हणसी । जो वियोग चित्तविषयांसी ।
</p>
<p>हें म्यां सांगोनियां त्यांसी । आत्माभ्यासीं लाविलें 
॥६३॥</p>
<p>मन जेथें जेथें जाये । तेथें तेथें वस्तूचि आहे ।
</p>
<p>येणें अभ्यासें लवलाहें । सनकादिक पाहें सिद्ध 
झाले ॥६४॥</p>
<p>चित्तासी विषयांचा वियोगू । हा सनकादिकीं साधिला 
योगू ।</p>
<p>त्यांसी उपदेशावया सांगू । मी स्वयें श्रीरंगू 
उपदेष्टा ॥६५॥</p>
<p>तें ऐकोनि उद्धव पाहीं । विचारी आपुलिया ठायीं ।
</p>
<p>मी श्रीकृष्णावेगळा कंहीं नाहीं । सनकादिक कंहीं 
उपदेशिले ॥६६॥</p>
<p>सनकादिक ब्रह्मशीळ । पूर्वीं जाहले बहुकाळ ।</p>
<p>कृष्ण ये काळींचें देवकीबाळ गुरुत्व केवळ घडे कैसें 
॥६७॥</p>
<blockquote>
<p><br/></p>

<cite><p>श्री‌उद्धव उवाच ।</p></cite>
<p>यदा त्वं सनकादिभ्यो येन रूपेण केशव ।</p>
<p>योगमादिष्टवानेतद्‌ रूपमिच्छामि वेदितुम्‌ ॥ 
१५ ॥</p>
<p><br/></p>
</blockquote>

<p>उद्धव म्हणे गा केशवा । सनकादिकांसी केव्हां ।</p>
<p>उपदेश केला गा तुवां । जवळी तेव्हां मी कां नव्हतों 
॥६८॥</p>
<p>येणेंचि रूपें हृषीकेशी । योग सांगीतला तयांसी 
।</p>
<p>किंवा रूपांतरें म्हणसी । तें जाणावयासी मज इच्छा 
॥६९॥</p>
<p>कोण काळ समयो कोण । कोण योग कैसा प्रश्न ।</p>
<p>तें कृपा करोनि आपण । मज संपूर्ण सांगावें ॥२७०॥
</p>
<p>ऐकोनि उद्धवाचा प्रश्न । कृपा कळवळला नारायण ।</p>
<p>हंस‍इतिहासनिरूपण । आपुलें आपण सांगत ॥७१॥</p>
<blockquote>
<p><br/></p>

<cite><p>श्रीभगवानुवाच ।</p></cite>
<p>पुत्रा हिरण्यगर्भस्य मानसाः सनकादयः ।</p>
<p>पप्रच्छुः पितरं सूक्ष्मां योगस्यैकान्तिकीं 
गतिम्‌ ॥ १६ ॥</p>
<p><br/></p>
</blockquote>

<p>ब्रह्मयाचे मानसपुत्र । महाप्रसिद्ध सनत्कुमार 
।</p>
<p>तिंहीं सत्यलोकीं प्रश्न थोर । अतिदुस्तर पूशिला 
॥७२॥</p>
<p>अतिसूक्ष्म योगगती । दुर्ज्ञेय स्वस्वरूपस्थिती 
।</p>
<p>परम कठिण प्रश्नोक्ती । पित्याप्रती पूशिली ॥७३॥
</p>
<blockquote>
<p><br/></p>

<cite><p>सनकादय ऊचुः ।</p></cite>
<p>गुणेष्वाविशते चेतो गुणाश्चेतसि च प्रभो ।</p>
<p>कथमन्योन्यसंत्यागो मुमुक्षोरतितितीर्षोः ॥ १७ 
॥</p>
<p><br/></p>
</blockquote>

<p>सनकादिक पुसत । विषयांच्या ठायीं चित्त ।</p>
<p>स्वभावें असे विषयासक्त । तें विषयीं सतत आवेशलें 
॥७४॥</p>
<p>तैसेचि विषय पाहीं । प्रवेशले चित्ताच्या ठायीं 
।</p>
<p>वासनारूपें जडले तेही । निघों कंहीं नेणती ॥७५॥
</p>
<p>फळ काळ दोनी नाहीं । तरी तैंचे आंबे गोड पाहीं ।</p>
<p>ऐसे विषय चित्ताचे ठायीं । रिघाले कंहीं न निघती 
॥७६॥</p>
<p>पर्णिली कांता माहेरा जाये । चित्तीं रिघाली दूरी 
न राहे ।</p>
<p>यापरी विषयो पाहें । जडला ठाये चित्तासी ॥७७॥</p>
<p>चित्त विषयो अन्योन्यत्यागू । मुमुक्षां केवीं 
घडे चांगू ।</p>
<p>ये उपायीं उपाययोगू । स्वामीनें साङ्गू सांगावा 
॥७८॥</p>
<blockquote>
<p><br/></p>

<cite><p>श्रीभगवानुवाच ।</p></cite>
<p>एवं पृष्टो महादेवः स्वयंभूर्भूतभावनः ।</p>
<p>ध्यायमानः प्रश्नबीजं नाभ्यपद्यत कर्मधीः ॥ १८ 
॥</p>
<p><br/></p>
</blockquote>

<p>ज्यासी अग्रपूजेचा सन्मान । श्रेष्ठ देवांमाजीं 
महिमान ।</p>
<p>महादेव म्हणावया कारण । ब्रह्मयासी जाण या हेतू 
॥७९॥</p>
<p>जो आंगें स्त्रजी चराचर । जो वेदांचें निजमंदिर 
।</p>
<p>त्या ब्रह्मयाप्रती अतिगंभीर । प्रश्न महाथोर पुत्रीं 
केला ॥२८०॥</p>
<p>त्या प्रश्नाची प्रश्नोत्तरविधी । ब्रह्मयासी 
न कळे त्रिशुद्धी ।</p>
<p>कर्मजड झाली बुद्धी । बोधकसिद्धी स्फुरेना ॥८१॥
</p>
<p>प्रश्न अत्यंत सखोल पडिला । तेणें ब्रह्मा वेडावला 
ठेला ।</p>
<p>कांहीं न बोलवे जी बोला । तो चिंतूं लागला मज तेव्हां 
॥८२॥</p>
<p>सनकादिकांची प्रश्नावस्था । सत्यलोकीं समस्तांदेखतां 
।</p>
<p>न कळे न म्हणवे सर्वथा । सांगों जातां नव्हे बोध 
॥८३॥</p>
<p>ऐसें ब्रह्मयासी दुर्घट । कांहीं न बोलवे स्पष्ट 
।</p>
<p>परम देखोनि संकट । मी ज्ञानवरिष्ठ चिंतिलों ॥८४॥
</p>
<blockquote>
<p><br/></p>

<p>स मामचिंतयद्‌ देवः प्रश्नपारतितीर्षया ।</p>
<p>तस्याहं हंसरूपेण सकाशमगमं तदा ॥ १९ ॥</p>
<p><br/></p>
</blockquote>

<p>निरसावया पुत्राचें अज्ञान । आणि तरावया त्यांचा 
प्रश्न ।</p>
<p>ब्रह्मा करी माझें चिंतन । तेव्हां माझेंही मन कळवळलें 
॥८५॥</p>
<p>ब्रह्मा माझे पोटींचे बाळ । त्यासी कर्मजाड्यें 
आलें पडळ ।</p>
<p>तें निरसावया तत्काळ । हंस केवळ मी जाहलों ॥८६॥</p>
<p>प्रश्न केला अपरंपार । जो परमहंसाचें परम सार ।</p>
<p>त्याचा पावावया परपार । हंसरूपधर मी जाहलों ॥८७॥
</p>
<p>नातळे वर्णव्यक्तिविलास । तो मी श्वेतवर्ण स्वप्रकाश 
।</p>
<p>स्वयें झालों राजहंस । ब्रह्मपुत्रांस उपदेशावया 
॥८८॥</p>
<p>सृष्टि स्त्रजावयाचे विधी । विधाता लागला त्रिशुद्धी 
।</p>
<p>तेणें कर्मजड झाली बुद्धी । निजज्ञानसिद्धी विसरला 
॥८९॥</p>
<p>जो म्हणे मी कर्माधिकारी । तेव्हांचि तो देहधारी 
।</p>
<p>तो परमार्थाचे नगरीं । न सरे निर्धारीं बाह्यमुद्रा 
॥२९०॥</p>
<p>’न कर्मणा न प्रजया’ ऐसी वेदोक्ति । कर्म निषेधें 
त्यागवि श्रुती ।</p>
<p>तेणें कर्में ब्रह्मप्राप्ती । जे म्हणती ते अज्ञान 
ज्ञाते ॥९१॥</p>
<p>म्यां उपदेशिलें ब्रह्मयासी । शेखीं कर्मजाड्य 
आलें त्यासी ।</p>
<p>केवळ कर्में कर्मठासी । मुक्ति तयासी कैसेनी ॥९२॥
</p>
<p>ब्रह्मा अदृष्टद्रष्टा लोकीं तिहीं । तो कर्मजाड्यें 
झाला विषयी ।</p>
<p>इतरांचा तो पाड कायी । ठकले ये ठायीं सज्ञान ॥९३॥
</p>
<p>सांगतां पुत्रांचा प्रश्न । उजळेल ब्रह्मयाचें 
निजज्ञान ।</p>
<p>ऐसें साधोनियां विंदान । सत्यलोकीं जाण उतरलों 
॥९४॥</p>
<p>प्रश्नकर्ते सनकादिक । वक्ता सत्यलोकनायक ।</p>
<p>दोहींसीही पडली अटक । ते काळीं देख मी आलों ॥९५॥</p>
<p>नासों नेदितां साचार । हंस निवडी क्षीरनीर ।</p>
<p>तैसें निवडावया सारासार । ज्ञानचतुर मी राजहंस 
॥९६॥</p>
<p>पूर्वपुण्यसंचयेंवीण । विमानेंवीण स्वयें गमन 
।</p>
<p>सत्यलोकीं आगमन । कोणाचेंही जाण कदा नव्हे ॥९७॥
</p>
<p>मी पापपुण्यातीत पाहीं । यालागीं मज पाप पुण्य नाहीं 
।</p>
<p>पाखीं कां चालोनि पायीं । तो मी सर्वां ठायीं सर्वगतू 
॥९८॥</p>
<p>त्या सत्यलोका मी अवचितां । हंसस्वरूपें झालों 
येता ।</p>
<p>त्या मज देखोनियां समस्तां । परमाश्चर्यता वाटली 
॥९९॥</p>
<blockquote>
<p><br/></p>

<p>दृष्ट्वा मां त उपव्रज्य कृत्वा पादाभिवंदनम्‌ 
।</p>
<p>ब्रह्माणमग्रतः कृत्वा पप्रच्छुः को भवानिति ॥ 
२० ॥</p>
<p><br/></p>
</blockquote>

<p>परब्रह्मैक परम मूर्ती । मज येतां देखोनि हंसस्थितीं 
।</p>
<p>उभे ठाकोनि सामोरे येती । चरण वंदिती साष्टांग ॥३००॥
</p>
<p>ब्रह्मसदनीं वेद मूर्तिमंत । पुण्यही मूर्तिमंत 
तेथ ।</p>
<p>सत्यलोकीं मूर्तिमंत सत्य । तपादि समस्त मूर्तिमंतें 
॥१॥</p>
<p>त्या समस्तां देखतां जाण । ब्रह्मयानें पुसावें 
तूं कोण ।</p>
<p>पुसल्या ये‌ईल नेणतेपण । यालागीं मौन धरोनि ठेला 
॥२॥</p>
<p>ब्रह्मा पुढें करूनि जाण । सनकादिकीं आपण ।</p>
<p>मज केला गा तिंहीं प्रश्न । तुम्ही कोण कोठील ॥३॥
</p>
<blockquote>
<p><br/></p>

<p>इत्यहं मुनिभिः पृष्टस्तत्त्वजिज्ञासुभिस्तदा 
।</p>
<p>यदवोचमहं तेभ्यस्तदुद्धव निबोध मे ॥ २१ ॥</p>
<p><br/></p>
</blockquote>

<p>ब्रह्मयासी पुसिला जो प्रश्न । त्याचा तत्त्वार्थ 
जाणावया जाण ।</p>
<p>मज पुशिलें तिंहीं तूं कोण । अतिविचक्षण जिज्ञासू 
॥४॥</p>
<p>त्यासी स्थूळ लिंग कारण । यावेगळी वस्तु चिद्धन 
।</p>
<p>सांगावया प्रश्नखंडण । तीं श्लोकीं जाण म्यां केलें 
॥५॥</p>
<p>करोनियां प्रश्नखंडण । नित्यानित्यविवेकज्ञान 
।</p>
<p>त्यांसी म्यां सांगीतलें जाण । तेंचि निरूपण तूं 
ऐक ॥६॥</p>
<p>सनकादिकांसमान । उद्धवा तुज मी मानीं जाण ।</p>
<p>यालागीं त्यांचें ज्ञानकथन । ऐक सांगेन म्हणतसें 
॥७॥</p>
<p>तें अतिश्रेष्ठ जुनाट ज्ञान । उद्धवा परिसें सावधान 
।</p>
<p>ऐसें ऐकोनियां वचन । येरें मनाचे कान पसरले ॥८॥</p>
<p>देहद्वय सांडोनि मागें । उद्धव श्रवण झाला सर्वांगें 
।</p>
<p>यालागीं स्वयें श्रीरंगें । गुह्य ज्ञान स्वांगें 
सांगीतलें ॥९॥</p>
<p>देवालयीं लागे रत्‍नखाणी । त्यांमाजीं सांपडला 
स्पर्शमणी ।</p>
<p>अमृत स्त्रवे त्यापासोनि । तैसा सभाग्यपणीं उद्धवू 
॥३१०॥</p>
<p>सांगता श्रीमहाभागवता । श्रीकृष्णासारिखा वक्ता 
।</p>
<p>त्याहीमाजी हंसगीतकथा । आदरें सांगता हरि झाला 
॥११॥</p>
<p>सनकादिकांची जे प्राप्ती । ते दाटूनि उद्धवाचे 
हातीं ।</p>
<p>स्वयें देतसे श्रीपती । त्याचें भाग्य किती वर्णावें 
॥१२॥</p>
<p>ब्रह्मरूप स्वयें वक्ता । तोही उपदेशी ब्रह्मकथा 
।</p>
<p>गुरु ब्रह्मचि स्वभावतां । हे सभाग्यता उद्धवीं 
॥१३॥</p>
<p>यालागीं निजभाग्यें भाग्यवंतू । जगीं उद्धवचि अतिविख्यातू 
।</p>
<p>ज्यालागीं स्वयें जगन्नाथू । ज्ञानसमर्थू तुष्टला 
॥१४॥</p>
<blockquote>
<p><br/></p>

<p>वस्तुनो यद्यनानात्वं आत्मनः प्रश्न ईदृशः ।</p>
<p>कथं घटेत वो विप्रा वक्तुर्वा मे क आश्रयः ॥ २२ ॥
</p>
<p><br/></p>
</blockquote>

<p>परमात्मा अवघा एक । तेथ ’मी तूं’ हें न रिघे देख ।
</p>
<p>’तूं कोण’ हें जें वाचिक । वृथा शाब्दिक वाचाळे ॥१५॥
</p>
<p>तुम्हीं केला जो प्रश्न । त्यासी द्यावया प्रतिवचन 
।</p>
<p>वक्त्यासी आश्रयो नाहीं जाण । मीतूंपण दिसेना ॥१६॥
</p>
<p>तुम्हीं पुसिलें नेणोन । म्यां काय सांगावें जाणोन 
।</p>
<p>मूळीं नाहीं मीतूंपण । पुशिला प्रश्न तो मिथ्या 
॥१७॥</p>
<p>नामरूपवर्णव्यक्ती । नाहीं स्वजातिविजाती ।</p>
<p>विप्र हो तुमची वचनोक्ती । न घडे निश्चितीं सत्यत्वें 
॥१८॥</p>
<p>चारी पुरुषार्थ पूर्ण करिती । हे विप्रनामाची परमख्याती 
।</p>
<p>त्या तुम्हां सज्ञानाची प्रश्नोक्ती । न घडे निश्चितीं 
विप्र हो ॥१९॥</p>
<p>असावें जरी बहुपण । तरी पुसणें घडे तूं कोण ।</p>
<p>आत्म्याचे ठायीं ऐसा प्रश्न । न घडे जाण सर्वथा ॥३२०॥
</p>
<p>प्रश्न न घडे आत्म्याच्या ठायीं । जरी म्हणाल देहाविषयीं 
।</p>
<p>तेंही न घडे गा पाहीं । तो देहाचे ठायीं योजेना ॥२१॥
</p>
<blockquote>
<p><br/></p>

<p>पञ्चात्मकेषु भूतेषु समानेषु च वस्तुतः ।</p>
<p>को भवानिति वः प्रश्नो वाचारंभो ह्यनर्थकः ॥ २३ 
॥</p>
<p><br/></p>
</blockquote>

<p>आदी ब्रह्मा अंतीं मशक । देह तितुका पांचभौतिक ।
</p>
<p>तेथ तूं कोण म्हणावया देख । वेगळीक दिसेना ॥२२॥</p>
<p>कटक कुंडलें मुकुट माळा । करमुद्रिका कटिमेखळा 
।</p>
<p>अलंकार पाहातां डोळां । सुवर्णावेगळा अंशु नाहीं 
॥२३॥</p>
<p>कां घडा गाडगें वेळणी । परळ रांजण माथणी ।</p>
<p>हें मृत्तिकेवांचुनी । आन कांहीं असेना ॥२४॥</p>
<p>तेवीं सर्व देहीं देहत्वें जाण । पांचभौतिक समसमान 
।</p>
<p>तेथ म्हणावया तूं कोण । वेगळेपण असेना ॥२५॥</p>
<p>वस्तु वस्तुत्वें समसमान । भूतें भूतत्वें समान 
जाण ।</p>
<p>तेथ प्रश्नोक्ति वाचारंभण । ’तूं कोण’ हें अनर्थू 
॥२६॥</p>
<p>हो कां आपणिया आपण । जो कोणी पुसेल तूं कोण ।</p>
<p>तो अतिभ्रमें भुलला जाण । निजात्मज्ञान विसरला 
॥२७॥</p>
<p>विचारितां प्रश्नाचा अर्थू । एवढा दिसतसे अनर्थू 
।</p>
<p>कांहीं भासेना परमार्थू । तूं कोण हा व्यर्थू प्रश्न 
तुमचा ॥२८॥</p>
<p>देहासी तूं कोण ऐसें । आत्मा जैं स्वयें पुसे ।</p>
<p>तैं आत्मत्वा लागलें पिसें । अतिभ्रंशें भूलला 
॥२९॥</p>
<p>दोरा‌अंगीं सर्प नसे । त्यावरी तो भ्रमें भासे ।
</p>
<p>त्या सर्पातें दोरू पुसे । तूं कोण ऐसें तें मिथ्या 
॥३३०॥</p>
<p>या रीतीं त्यांचें प्रश्नखंडन । उद्धवा तैं म्यां 
केलें जाण ।</p>
<p>तेणें भेदाचें निरसन । वचनोक्तीं जाण दाविलें ॥३१॥
</p>
<p>प्रश्नखंडणाचे अर्थें । कैंचीं करणें कैंचीं भूतें 
।</p>
<p>भेद नाहीं जीवशिवांतें । हेंही त्यांतें सूचिलें 
॥३२॥</p>
<p>याहीवरी जे कथा गहन । परम कारणेंसीं अभिन्न ।</p>
<p>त्यांसी म्यां सांगीतलें निजज्ञान । ऐक सावधान 
उद्धवा ॥३३॥</p>
<blockquote>
<p><br/></p>

<p>मनसा वचसा दृष्ट्या गृह्यतेऽन्यैरपीन्द्रियैः 
।</p>
<p>अहमेव न मत्तोऽन्यद्‌ इति बुध्यध्वमञ्जसा ॥ २४ 
॥</p>
<p><br/></p>
</blockquote>

<p>मजवेगळा तिळा‌इतुका । रिता ठावो नाहीं देखा ।</p>
<p>तेथ व्याप्य आणि व्यापका । अभिन्नत्व देखा सहजचि 
॥३४॥</p>
<p>मनाच्या संकल्पा आलें जें जाण । त्यासी शाब्दिक 
म्हणती भिन्न ।</p>
<p>माझ्या स्वरूपाचा विवर्त तें मन । हे अभिन्न खूण 
कळेना ॥३५॥</p>
<p>मन लक्षितां सावधान । सर्वथा लक्षेना तें जाण ।</p>
<p>परब्रह्मही अलक्ष्य पूर्ण । दोनी समान चिद्‌रूपें 
॥३६॥</p>
<p>शिंपीच्या अंगीं रुपें आभासे । तेंचि तेथें साचें 
नसे ।</p>
<p>माझ्या स्वरूपीं मन तैसें । मिथ्या भासे कल्पनामात्र 
॥३७॥</p>
<p>विचारितां शब्दमहिमान । शब्द स्वरूपें ज्ञानघन 
।</p>
<p>ज्ञानार्थेंवीण वचन । अल्पही जाण असेना ॥३८॥</p>
<p>वक्ता वाच्य वचन । तीनी मीचि आहें जाण ।</p>
<p>बोलु बोलका मजवीण । दुसरा जगीं कोण असे ॥३९॥</p>
<p>मी वेदू जाण पां वेदांचा । प्रणवरूप मीचि साचा ।</p>
<p>मुख्य वाचेची मीचि वाचा । वेगळा शब्दाचा ठावो नाहीं 
॥३४०॥</p>
<p>दृष्टीचें जें देखणेंपण । देखणें तेंचि मुख्य ज्ञान 
।</p>
<p>तेंचि जाण ब्रह्म पूर्ण । चैतन्यघन निजदृष्टीं 
॥४१॥</p>
<p>मीचि डोळा मीचि देखता । दृश्य द्रष्टा मीचि तत्त्वतां 
।</p>
<p>मजवेगळी देखणी अवस्था । नाहीं सर्वथा तिहीं लोकीं 
॥४२॥</p>
<p>मीचि डोळियांचा निजडोळा । मी सर्वांगदेखणा सोज्ज्वळा 
।</p>
<p>मजवेगळी देखणी कळा । नाहीं जिव्हाळा आणिकांचा ॥४३॥
</p>
<p>मीचि शब्दांतें शब्दविता । मीचि श्रवणांमाजीं श्रोता 
।</p>
<p>ऐशिया एकात्मता पाहतां । शब्द निःशब्दता परब्रह्म 
॥४४॥</p>
<p>कान वचन मीचि श्रोता । मीचि जाणता शब्दार्था ।</p>
<p>ऐकणाही मजपरता । नाहीं तत्त्वतां श्रवणाचा ॥४५॥
</p>
<p>मीचि घ्राण मीचि वास । मीचि जाणता सुवास ।</p>
<p>मजवेगळा रहिवास । परिमळास असेना ॥४६॥</p>
<p>रसना रसज्ञत्वें चोखडी । परी ते केवळ चामडी ।</p>
<p>कापूनि सोडिल्या बापुडी । गोडी अगोडी ते नेणे ॥४७॥
</p>
<p>मीचि रसू मीचि रसना । स्वादु सेविता मीचि जाणा ।</p>
<p>मजवेगळा चवीचाखणा । रसज्ञपणा आन नाहीं ॥४८॥</p>
<p>इतर इंद्रियप्रवृत्ती । त्याही मद्‌रूप जाण निश्चितीं 
।</p>
<p>मी सर्वात्मा आत्ममूर्ती । क्रियाशक्ती तेही मीचि 
॥४९॥</p>
<p>पांचभौतिक देहाचा गोळा । भ्रांत म्हणती मजवेगळा 
।</p>
<p>चुकोनि व्यापका सकळा । तो कोठें निराळा राहों लाहे 
॥३५०॥</p>
<p>जैसे जळींचे जळतरंग । जळरूपें जळीं क्रीडती चांग 
।</p>
<p>तैसे माझ्या स्वरूपीं साङ्ग । देह अनेग मद्‌रूपे 
॥५१॥</p>
<p>हो कां घृताची पुतळी । थिजोनि जाली एके काळीं ।</p>
<p>परी ते नव्हे घृतपणावेगळी । तेवीं भूतें झालीं मजमाजीं 
॥५२॥</p>
<p>जळीं जळाची जळसागर । जळामाजीं भासली साकार ।</p>
<p>तैसें मजमाजीं चराचर । अभिन्न साचार मद्‌रूपीं 
॥५३॥</p>
<p>जैसा एकला एक तंतू । सुतेंचि विणिला सुता‌आंतू ।
</p>
<p>त्यां वेगळाले म्हणती तांतू । तैसें मज‌आंतू जग 
भासे ॥५४॥</p>
<p>तंतू पाहतां वस्त्र न दिसे । आत्मा लक्षितां जगचि 
नसे ।</p>
<p>येणें अद्वैततत्त्वसौरसें । आहे अनायासें परब्रह्म 
॥५५॥</p>
<p>ऐसा अद्वैतबोधें मी एकू । सर्वात्मा सर्वात्मकू 
।</p>
<p>हा निश्चयेंसीं विवेकू । बुद्धिबोधें निष्टंकू 
जाणावा ॥५६॥</p>
<p>मीचि एक सर्वां ठायीं । हेंचि दृढ धरिल्या पाहीं 
।</p>
<p>मग साधनाचें कार्य नाहीं । ठायींच पाहीं नित्यमुक्त 
॥५७॥</p>
<p>सर्वात्मा चैतन्यघन । अतिसुलभ हें निजज्ञान ।</p>
<p>उद्धवा म्यां हें सांगोन जाण । भेदखंडण केलें त्यांचें 
॥५८॥</p>
<p>सनकादिकांचा पूर्वील प्रश्न । जो ब्रह्मादिकां 
अटक जाण ।</p>
<p>त्याचेंही म्यां प्रतिवचन । विवंचूनि ज्ञान सांगितलें 
॥५९॥</p>
<blockquote>
<p><br/></p>

<p>गुणेष्वाविशते चेतो गुणाश्चेतसि च प्रजाः ।</p>
<p>जीवस्य देह उभयं गुणाश्चेतो मदात्मनः ॥ २५ ॥</p>
<p><br/></p>
</blockquote>

<p>तुम्हीं ब्रह्मयासी पुसिलें पाहीं । विषय रिघाले 
चित्ताच्या ठायीं ।</p>
<p>चित्त जें रिघालें विषयीं । तें वेगळें कांहीं निवडेना 
॥३६०॥</p>
<p>विषयत्यागेंविण । कदा नव्हे ब्रह्मज्ञान ।</p>
<p>त्याही त्यागाची त्यागिती खूण । ऐक संपूर्ण सांगेन 
॥६१॥</p>
<p>चित्त विषय दोनी पाहें । तें जीवाचें निजस्वरूप 
नव्हे ।</p>
<p>हे उपाधिवशें दोनी देहें । लागलीं पाहें प्रवाहरूपें 
॥६२॥</p>
<p>कर्तृत्वभोक्तृत्वरूपें जाण । विषयी जाहलें अंतःकरण 
।</p>
<p>तेणें उभय देहांचें कारण । अंहकारू जाण खवळला ॥६३॥
</p>
<p>तेणें भुलविलें चित्त विषयांसी । विसरला निजात्मस्वरूपासी 
।</p>
<p>तेणें तदात्मता जीवामनांसी । अतिशयेंसी दृढ झाली 
॥६४॥</p>
<p>चित्त जीवाचें स्वरूप होतें । तरी विषयीं लोलुप 
नव्हतें ।</p>
<p>हा उभय उपाधी जीवातें । अभिमानें येथें वाढविला 
॥६५॥</p>
<p>जेवीं कां विसरोनि आपणासी । स्वप्नींचिया स्वप्नदेहासी 
।</p>
<p>अतिप्रीति वाढे पुरुषासी । तैसी दशा जीवासी येथ 
झाली ॥६६॥</p>
<p>नित्य शुद्ध मुक्त जाण । जीवाचें स्वरूप चैतन्यघन 
।</p>
<p>त्यासी अभिमानें हें जाण । मिथ्या बंधन लाविलें 
॥६७॥</p>
<p>यालागीं सांडावा अभिमान । तैं तुटे सकळ बंधन ।</p>
<p>अभिमान निरसावया जाण । माझें भजन करावें ॥६८॥</p>
<p>परी वैराग्येंवीण माझी भक्ती । पोंचट जाण पां निश्चितीं 
।</p>
<p>जैं वैराग्ययुक्त उपजे भक्ती । तैं मद्‌रूपप्राप्ती 
जीवासी ॥६९॥</p>
<p>हृदयीं विषयांचा अभावो । आणि सर्वांभूतीं भगवद्‍भावो 
।</p>
<p>हे वैराग्ययुक्त भक्ति पहा हो । तैं जीवासी निर्वाहो 
मद्‌रूपीं ॥३७०॥</p>
<p>जीव मद्‌रूपचि तत्त्वतां । त्यासी देहाभिमान जीविता 
।</p>
<p>सदा भूतीं मद्‍भावो पाहतां । सिद्ध मद्‌रूपता उद्‍बोधे 
॥७१॥</p>
<p>जीवासी जाहल्या मद्‌रूपता । सहजें त्यागू विषयचित्ता 
।</p>
<p>देखें उभयांसी मिथ्यात्वता । न त्यागितां हा त्यागू 
॥७२॥</p>
<p>चित्तविषयांचा त्यागू । पुत्र हो तुम्हीं पुशिला 
चांगू ।</p>
<p>तो म्यां सांगितला अव्यंगू । हा ज्ञानमार्गू अतिशुद्ध 
॥७३॥</p>
<p>म्हणाल मिथ्या उभयांचें भान । तरी एवढें जीवासी 
बंधन ।</p>
<p>लागावया कांहीं कारण । ऐसें कांहीं मन कल्पील जरी 
॥७४॥</p>
<p>गगनसुमनांची माळा । कधीं कोणी ले‌इली गळां ।</p>
<p>तारूं बुडे मृगजळां । हें कोणी तरी डोळां देखतें 
काय ॥७५॥</p>
<p>सत्यासी बाधक । कदा बाधूं न शके लटिक ।</p>
<p>ऐसें कल्पाल तुम्हीं कल्पक । तोही परिपाक अवधारा 
॥७६॥</p>
<p>तरी परिसा सावधान । तें मी सांगेन निरूपण ।</p>
<p>जेणें जीवासी बंधन । लटिकेंचि जाण दृढ झालें ॥७७॥
</p>
<blockquote>
<p><br/></p>

<p>गुणेषु चाविशच्चित्तं अभीक्ष्णं गुणसेवया ।</p>
<p>गुणाश्च चित्तप्रभवा मद्‌ रूप उभयं त्यजेत्‌ ॥ 
२६ ॥</p>
<p><br/></p>
</blockquote>

<p>अनादिसंसारमाळेच्या ठायीं । नित्य विषय भोगिले 
पाहीं ।</p>
<p>ते ठसावले चित्ताच्या ठायीं । वारंवार देहीं सेवितां 
॥७८॥</p>
<p>चित्तासी विषयांची अतिप्रीती । तेणें वाढली विषयासक्ती 
।</p>
<p>ते प्रवेशलें विषयांप्रती । न निघे मागुती सर्वथा 
॥७९॥</p>
<p>बुद्धीसी विषयांचें ध्यान । चित्तीं विषयांचें 
चिंतन ।</p>
<p>विषयांलागीं तळमळी मन । विषयाभिमान तेणें झाला 
॥३८०॥</p>
<p>विषयीं खवळल्या अभिमान । देहद्वयाचें दृढ बंधन 
।</p>
<p>जीवासि लागलें अतिकठिण । परम दारुण दुस्तर ॥८१॥
</p>
<p>मग त्या देहाचे विकार । ते आपुले मानी साचार ।</p>
<p>अंध पंगू मी कुष्ठी नर । स्वरूपें सुंदर मी ज्ञाता 
॥८२॥</p>
<p>मी देह हें मानोनि चित्तें । निजरूप विसरला भावार्थें 
।</p>
<p>हें मिथ्याबंधन जीवातें । सत्यत्वें त्यातें अभिमानू 
॥८३॥</p>
<p>मिथ्या बुद्धिबळाचा खेळ । हारी जैती ही निष्फळ ।
</p>
<p>तरी खेळत्या अभिमान प्रबळ । तैसें देहबळ जीवासी 
॥८४॥</p>
<p>त्या खेळाचे घोडे हस्ती । पहिले काय जीत होती ।</p>
<p>मा मारिले म्हणोनि भांडती । तेवीं जन्मपंक्ती जीवासी 
॥८५॥</p>
<p>हें निरसावया जीवबंधन । निःशेष सांडावा देहाभिमान 
।</p>
<p>अभिमान सांडितांचि जाण । मद्‌रूपपण सहजेंचि ॥८६॥
</p>
<p>जीवें साधिल्या मद्‌रूपता । सहजेंचि त्याग विषयचित्ता 
।</p>
<p>माझे स्वरूपीं अहंता । नाहीं वार्ता विषयांची ॥८७॥
</p>
<p>जेव्हां बुद्धिबळांचा खेळ मोडे । तेव्हां राजाप्रधानादि 
लांकुडें ।</p>
<p>तेवीं अहंकारू निमाल्या पुढें । प्रपंच उडे मिथ्यात्वें 
॥८८॥</p>
<p>जेवीं स्वप्नींचा स्वप्नाभिमान । दारा पुत्र स्वजन 
धन ।</p>
<p>स्वदेहेंसी मिथ्या जाण । जागेपण झालिया ॥८९॥</p>
<p>तेवीं पावलिया माझी सरूपता । कैंचा देह कैंची अहंता 
।</p>
<p>विषयचित्तांची वार्ता । नाहीं अवस्था गुणत्रया 
॥३९०॥</p>
<p>तिहीं अवस्थीं अवस्थाभूत । जागृतिस्वप्नसुषुप्तिमंत 
।</p>
<p>तो हो‌ऊनि जीव निरवस्थ । परमात्म्यांत मिळे कैसा 
॥९१॥</p>
<p>ऐसा कांहीं कल्पाल भावो । त्या जीवासी अवस्थांचा 
अभावो ।</p>
<p>त्रिगुण गुणांचा स्वभावो । या वृत्ति पहा हो बुद्धिच्या 
॥९२॥</p>
<blockquote>
<p><br/></p>

<p>जाग्रत्स्वप्नः सुषुप्तं च गुणतो बुद्धिवृत्तयः 
।</p>
<p>तासां विलक्षणो जीवः साक्षित्वेन विनिश्चितः ॥ 
२७ ॥</p>
<p><br/></p>
</blockquote>

<p>तिन्ही गुणांच्या तिन्ही वृत्ती । सत्त्वगुणाची 
जागृती ।</p>
<p>रजोगुणें स्वप्नप्राप्ती । केवळ सुषुप्ती तमाची 
॥९३॥</p>
<p>या तिनी अवस्था पाहीं । दृढ जडल्या बुद्धीच्या ठायीं 
।</p>
<p>जीवासी यांचा संबंध नाहीं । तो वेगळा पाहीं साक्षित्वें 
॥९४॥</p>
<p>जैं जीवा‌अंगीं अवस्था जडे । तैं जो अवस्थेमाजीं 
बुडे ।</p>
<p>तिहींचें साक्षित्व त्यासी न घडे । ऐक निवाडें अवस्था 
॥९५॥</p>
<p>जागृतीमाजीं नाहीं स्वप्न । स्वप्न जागृतीसी नेणे 
जाण ।</p>
<p>सुषुप्ती नेणे जागृतिस्वप्न । सुषुप्तीचें भान 
त्या नेणती ॥९६॥</p>
<p>जीवूं अवस्थांचा अभिमानी । हेंही न घडे जीवालागुनी 
।</p>
<p>विश्व तैजस प्राज्ञ तिन्ही । अवस्थाभिमानी हे तिहींचे 
॥९७॥</p>
<p>जो जे अवस्थेचा अभिमानी । तो ते अवस्थेसवें जाय निमोनी 
।</p>
<p>जीव वेगळा साक्षिपणीं । अवस्थाभिमानी तो नव्हे 
॥९८॥</p>
<p>देहातीत गुणातीत । तिहीं अवस्थां अतीत ।</p>
<p>द्रष्टा साक्षी निश्चित । जाणता येथ तो जीवू ॥९९॥
</p>
<p>अवस्थाभिमान नाहीं जीविता । तरी कवण भोगी तिनी अवस्था 
।</p>
<p>मी निजलों मीचि जागता । म्यां स्वप्नावस्था देखिली 
॥४००॥</p>
<p>ऐसा प्रत्यक्ष अनुभवू । स्वयें बोलताहे जीवू ।</p>
<p>हा म्हणाल जीवाचा स्वभावू । ऐक अभिप्रावू सांगेन 
॥१॥</p>
<blockquote>
<p><br/></p>

<p>यर्हि संसृतिबंधोऽयं आत्मनो गुणवृत्तिदः ।</p>
<p>मयि तुर्ये स्थितो जह्यात्‌ त्यागस्तद्‌ गुणचेतसाम्‌ 
॥ २८ ॥</p>
<p><br/></p>
</blockquote>

<p>जो डोल्हारां बैसे यथासुखें । तो न हालतां हाले तेणें 
हरिखें ।</p>
<p>उंच नीच खाय झोंके । निजकौतुकें हिंदोळे ॥२॥</p>
<p>हिंदोळतांही प्रबळ । डोल्हाराचि अतिचंचळ ।</p>
<p>बैसला तो निजनिश्चळ । मानी केवळ मी हालतों ॥३॥</p>
<p>जीवासी झाली तैशी वानी । अहंममतेच्या अभिमानीं 
।</p>
<p>तिनी अवस्था स्वयें मानी । जेवीं कां स्वप्नीं गृहदारा 
॥४॥</p>
<p>हो कां लोखंडकाम घडतां । लोहाचे घाय अग्नीचे माथां 
।</p>
<p>प्रत्यक्ष दिसती वाजतां । लोहतादात्मतासंयोगें 
॥५॥</p>
<p>तेणें अग्निसंगें वाडेंकोडें । लोहकामचि घडे मोडे 
।</p>
<p>परी अग्नीसी घडमोड न घडे । तेणें पडिपाडें जीवू येथें 
॥६॥</p>
<p>जेवीं अग्निवीण लोह न घडे । तेवीं आत्मसंयोगेंवीण 
पुढें ।</p>
<p>बुद्धि केवळ जड वेडें । कर्मक्रिया नातुडे सर्वथा 
॥७॥</p>
<p>लोह घडवूनि अग्नि न घडता । कर्म करवूनि जीव अकर्ता 
।</p>
<p>तरी वृत्तिसंगें तदात्मता । अहंकर्ता हें मानी 
॥८॥</p>
<p>जीव आपुले प्रकाशता । झाला वृत्तीतें प्रकाश करिता 
।</p>
<p>वृत्ति जीवासी नानावस्था । निजस्वभावता देतसे ॥९॥
</p>
<p>सूर्यें प्रकाशिलें जळ । जळें केलें प्रतिमंडळ 
।</p>
<p>खळाळ चंचळ निश्चळ । कांपे चळचळ जळकंपें ॥४१०॥</p>
<p>सूर्याची गगनीं नित्य वस्ती । तो जळें आणिला अधोगती 
।</p>
<p>तेवीं वृत्तीचि या निजख्याती । मुक्तांतें दाविती 
बद्ध करूनी ॥११॥</p>
<p>आत्म्यानें प्रकाशिली वृत्ती । वृत्तीनें आत्म्यासी 
जीवप्राप्ती ।</p>
<p>जीवा जीवत्वें देहासक्ती । सुखदुःखप्राप्ती तेणें 
भोगी ॥१२॥</p>
<p>एवं वृत्तीचिया संगती । वाढली विषयांची आसक्ती 
।</p>
<p>तेणें संसारबंधप्राप्ती । झाली निश्चितीं जीवासी 
॥१३॥</p>
<p>हो कां गुणचित्त-विषयासक्ती । जरी झाली जीवासी बंधप्राप्ती 
।</p>
<p>तरी आवरावी विषयवृत्ती । वैराग्ययुक्तीं गुरुकृपा 
॥१४॥</p>
<p>ऐक गुरुकृपेची मातू । तिहीं अवस्थांमाजीं सततू 
।</p>
<p>जो मी तुरीय गुणातीतू । ते अभ्यासीं लावितू निजबोधें 
॥१५॥</p>
<p>नवल अभ्यासाची गोठी । विषयवृत्तीच्या पाठींपोटीं 
।</p>
<p>मज तुरीयातें दावी दिठी । बोधपरिपाटी निजबोधें 
॥१६॥</p>
<p>मी तुरीय तंव संततु । सर्वीं असे सर्वगतु ।</p>
<p>शिष्यवृत्तीसी मज‌आंतु । गुरु निजस्वार्थु दाखवी 
॥१७॥</p>
<p>सुतावेगळें लुगडें । करूं जातां गा उघडें ।</p>
<p>तेथ क्रियाचि लाजोनि बुडे । मागें पुढें सूतचि ॥१८॥
</p>
<p>तेवीं साधकासी जाण । विषयांचें विषयभान ।</p>
<p>माझे स्वरूपीं नव्हेचि भिन्न । चैतन्यघन मीचि मी 
॥१९॥</p>
<p>तेथ नामरूपवर्णभेद । नाहीं कर्म कर्ता विधिवाद 
।</p>
<p>बुडाले प्रणवेंसीं वेद । केवळ शुद्ध मी एक ॥४२०॥
</p>
<p>तेथें भ्रमेंसहित पळाली भ्रांती । क्रियेसहित गळाली 
प्रवृत्ती ।</p>
<p>लाजा विराली निवृत्ती । स्वस्वरूपीं वृत्ती विनटली 
॥२१॥</p>
<p>सूर्योदयो जाहल्यापाठीं । समूळ अंधारातें घोंटी 
।</p>
<p>खद्योताची नळी निमटी । नक्षत्रकोटी तत्काळ गिळी 
॥२२॥</p>
<p>तेवीं माझी स्वरूपप्राप्ती । मायेची मावळे स्फूर्ती 
।</p>
<p>लाजा विसरे प्रवृत्तिनिवृत्ती । नित्यतृप्ती स्वानंदें 
॥२३॥</p>
<p>ऐशी माझ्या स्वरूपाची गोडी । जैं साधकां लागे धडफुडी 
।</p>
<p>तैं चित्त विषयातें सांडी । विषयो वोसंडी चित्तातें 
॥२४॥</p>
<p>जीं देंठीं वाढलीं फळें । तींचि परिपाकाचे वेळे 
।</p>
<p>होती देंठावेगळें । देंठू तो फळें धरीना ॥२५॥</p>
<p>कां मंथूनि काढिलें नवनीत । तें परतोनि घातल्या 
ताका‌आंत ।</p>
<p>तें ताकेंसी होय अलिप्त । तैसें चित्त विषयांसी 
॥२६॥</p>
<p>पावल्या माझी स्वरूपता । दैव बळें विषयो देतां ।
</p>
<p>चित्तासी नुपजे विषयावस्था । स्वभावतां अलिप्त 
॥२७॥</p>
<p>एवं साधिल्या माझा योगू । चित्तविषयांचा वियोगू 
।</p>
<p>सहजेंचि होय चांगू । हा सुगम सांगू उपावो ॥२८॥</p>
<p>येथें झणें आशंका धराल देख । स्वरूप शुद्ध अवघें 
एक ।</p>
<p>तेथें कैंचें बाध्यबाधक । काय साधक साधिती ॥२९॥
</p>
<p>ऐशाही संधीमाजीं जाण । अहंता बंधाचें कारण ।</p>
<p>त्याचें सांगेन मी लक्षण । सावधान परियेसीं ॥४३०॥
</p>
<blockquote>
<p><br/></p>

<p>अहङ्कारकृतं बन्धं आत्मनोऽर्थविपर्ययम्‌ ।</p>
<p>विद्वान्निर्विद्य संसार चिन्तां तुर्ये स्थितस्त्यजेत्‌ 
॥ २९ ॥</p>
<p><br/></p>
</blockquote>

<p>जेथ मुहूर्तमात्र वसती घडे । त्या ठायाचा अभिमान 
चढे ।</p>
<p>ऐसें अभिमानाचें सांकडें । पाहें पां रोकडें कौतुक 
त्याचें ॥३१॥</p>
<p>बुद्धि अहंकार अळुमाळ । उठतां शुद्धासी करी शबळ 
।</p>
<p>तेणें देहयोगें धरिल्या बळ । करी तत्काळ विपरीत 
॥३२॥</p>
<p>अहंकार खवळल्या जाण । करी आनंदाचें आच्छादन ।</p>
<p>बुडे परमात्मस्फूर्तीचें स्फुरण । देहाचें मीपण 
वाढवी ॥३३॥</p>
<p>जेवीं कूर्मीच्या पिलियां । चक्षुरमृतें तृप्ती 
तयां ।</p>
<p>तेंचि मातेसि चुकलिया । मग भुकेलिया कर्दमू सेवी 
॥३४॥</p>
<p>तेवीं खुंटलिया आनंद‍अभिव्यक्ती । जीवासी वाढे 
विषयासक्ती ।</p>
<p>कामिनीकामा पंगिस्त होती । चिंता चित्तीं विषयांची 
॥३५॥</p>
<p>विसरला आपुलें पूर्णपण । धनालागीं अतिहीन दीन ।
</p>
<p>मी देहवंत परिच्छिन्न । ऐसा देहाभिमान दृढ होय ॥३६॥
</p>
<p>तेणें कर्माकर्मांचे आघात । नाना नरकयातना होत 
।</p>
<p>जन्ममरणादि आवर्त । तेणें दुःखी होत अतिदुःखें 
॥३७॥</p>
<p>भोगितां दुःखयातना । त्रासु उपजे ज्याच्या मना 
।</p>
<p>न साहवे भववेदना । तेणें देहाभिमाना सांडावें ॥३८॥
</p>
<p>अभिमान सांडितां न संडे । हेंचि दुर्घट थोर मांडे 
।</p>
<p>यालागीं साधनाचें सांकडें । सोसणें पडे साधकां 
॥३९॥</p>
<p>जें जें करावें साधन । साधनीं रिघे साधनाभिमान ।
</p>
<p>धांवणें नागवी संपूर्ण । साधनीं विघ्न होय तैसें 
॥४४०॥</p>
<p>ऐक साधकांचें साधन । वेदोक्त स्वधर्माचरण ।</p>
<p>साधावें वैराग्य पूर्ण । माझें भजन अतिप्रीतीं 
॥४१॥</p>
<p>तत्काळ जावया देहाभिमान । अखंड माझें नामस्मरण 
।</p>
<p>गीत नृत्य हरिकीर्तन । सर्वांभूतीं समान मद्‍भावो 
॥४२॥</p>
<p>मद्‍भावें भूतें समस्त । सर्वदा पाहतां सतत ।</p>
<p>मी तुरीय जो सर्वगत । ते ठायीं चित्त प्रवेशे ॥४३॥
</p>
<p>तिहीं अवस्थांमाजीं मी सतत । तिहीं अवस्थांतें 
मी प्रकाशित ।</p>
<p>तिहीं अवस्थांहूनि अतीत । तो जाण निश्चित मी तुरीयू 
॥४४॥</p>
<p>तिहीं गुणांहूनि परता । चौथेपणेंवीण चौथा ।</p>
<p>तो मी तुरीय जाण तत्त्वतां । ते ठायीं चित्ता जो 
ठेवी ॥४५॥</p>
<p>तेथें ठेवितां चित्ता । जीवू पावे मद्‌रूपता ।</p>
<p>निमाली सांसारिक चिंता । विषयावस्था बुडाली ॥४६॥
</p>
<p>तेव्हां चित्त चिंता चिंतन । विषयवासना अभिमान 
।</p>
<p>या अवघियांचें होय शून्य । मी स्वानंदघन स्वयें 
प्रकटें ॥४७॥</p>
<p>न तुटतां भेदाचें भेदभान । जो म्हणवी मी सज्ञान ।
</p>
<p>वृथा धरी ज्ञानाभिमान । तोही अज्ञान तें ऐका ॥४८॥
</p>
<blockquote>
<p><br/></p>

<p>यावन्नानार्थधीः पुंसो न निवर्तेत युक्तिभिः ।
</p>
<p>जागर्त्यपि स्वपन्नज्ञः स्वप्ने जागरणं यथा ॥ ३० 
॥</p>
<p><br/></p>
</blockquote>

<p>नाना वर्ण नाना व्यक्ती । नाना गोत्रें नाना जाती 
।</p>
<p>अधमोत्तमविधानस्थिती । भेदु चित्तीं दृढ भासे ॥४९॥
</p>
<p>मी काळा गोरा सांवळा । मी सज्ञानत्वें आगळा ।</p>
<p>माझी उत्तम पवित्र लीळा । मी कुळें आगळा सत्कुलीन 
॥४५०॥</p>
<p>ऐशी झाल्या भेदप्राप्ती । पाहतां अभेदपरा श्रुती 
।</p>
<p>साधकां शास्त्रार्थयुक्तीं । भेदनिवृत्ती ज्यां 
नव्हेचि ॥५१॥</p>
<p>त्याचा व्यर्थ ज्ञानाभिमान । त्याचें व्यर्थ कर्माचरण 
।</p>
<p>तो जागाचि निजेला जाण । जागेपण त्या नाहीं ॥५२॥</p>
<p>दृढ जो कां देहाभिमान । तेंचि कनकबीजसेवन ।</p>
<p>करूनि थोर भ्रमला जाण । अविद्या दीर्घ स्वप्नभेदु 
देखे ॥५३॥</p>
<p>वोसणतां बोली न लभे अर्थू । तेवीं पठणमात्रें परमार्थू 
।</p>
<p>श्रुतिशास्त्रांचा निजशास्त्रार्थू । नव्हेचि 
प्राप्तु तयांसी ॥५४॥</p>
<p>वेदाध्ययन नित्य करिती । अरण ब्राह्मण सूत्र निरुक्ती 
।</p>
<p>नव्हेचि कामक्रोधनिवृत्ती । पठणें परमप्राप्ती 
कदा न घडे ॥५५॥</p>
<p>देहाभिमानें भेददृष्टी । पढतां श्रुतिशास्त्रांच्या 
कोटी ।</p>
<p>परमार्थेंसीं नव्हे भेटी । भेददृष्टी न वचतां ॥५६॥
</p>
<p>जो कां स्वप्नींचे स्वप्नीं जागा जाहला । स्वप्नीं 
वेदशास्त्र पढिन्नला ।</p>
<p>जागा म्हणतां असे निजेला । तैसा व्यवहारू झाला शास्त्रज्ञांसी 
॥५७॥</p>
<p>देहाभिमानेंसीं भेदभान । निःशेष जंव न वचे जाण ।
</p>
<p>तंववरी नव्हे निजज्ञान । अत्यंत बंधन तो भेद ॥५८॥
</p>
<p>सनकादिकांची आशंका । घे‌ऊनि देव बोले देखा ।</p>
<p>वेदविभाग नेटका । सकळ लोकां कळे तैसा ॥५९॥</p>
<p>स्वयें प्रकाशोनि सकळ भेदू । गर्जत उठी तुझा वेदू 
।</p>
<p>भेद वेदेंचि प्रतिपाद्यू । वेदानुवादू नव्हे मिथ्या 
॥४६०॥</p>
<p>वेदवचन तें तात्त्विक । मानावें पैं आवश्यक ।</p>
<p>हे तुझीच शिकवण देख । तो वेद लटिक म्हणावा कैसा ॥६१॥
</p>
<p>वेदाज्ञेचा परम नेम । वेदें प्रतिपाद्य क्रियाकर्म 
।</p>
<p>वेदबळें वर्णाश्रम । निज स्वधर्म चालविती ॥६२॥</p>
<p>वेद म्हणे जो लटिक । जो वेदबाह्य आवश्यक ।</p>
<p>हें तूंचि बोलिलासी देख । तो वेद लटिक केवीं मानूं 
॥६३॥</p>
<p>ऐशी मानाल आशंका । तोहीविषयीं मीचि देखा ।</p>
<p>वेदवादाच्या विवेका । विभाग नेटका सांगेन ॥६४॥</p>
<p>अविद्याभेद सबळ ज्यासी । भेदू नियामक म्यां केला 
त्यासी ।</p>
<p>मद्‌रूपीं अभेदता ज्या भक्तासी । मिणधा त्यापाशीं 
वेदवादु ॥६५॥</p>
<p>वेद तितुकाही त्रिगुण । अभेदजनें भक्त निर्गुण 
।</p>
<p>त्यासी वेदाचें नियामकपण । न चले जाण ममाज्ञा ॥६६॥
</p>
<p>रायाचा जिवलग सेवकू । त्यासी द्वारपाळ नव्हे नियामकू 
।</p>
<p>कां दासीस लागल्या राजांकू । तीस मानी लोकू प्रधानादि 
॥६७॥</p>
<p>निजकन्येसी शिकवी माता । लाज धरावी लोकांदेखतां 
।</p>
<p>एकांतीं मीनल्या कांता । लाज सर्वथा सोडावी ॥६८॥
</p>
<p>सबळ भेदांचें भेदमान । तंव दुर्लंघ्य वेदवचन ।</p>
<p>अभेद भक्त माझे जाण । वेदविधान त्यां न बाधी ॥६९॥
</p>
<p>आशा तेचि अविद्याबाधू । छेदिल्या बाधीना वेदवादू 
।</p>
<p>जेवीं सूर्योदयापुढें चांदू । होय मंदू निजतेजें 
॥४७०॥</p>
<blockquote>
<p><br/></p>

<p>असत्त्वाद्‌ आत्मनोऽन्येषां भावानां तत्कृता 
भिदा ।</p>
<p>गतयो हेतवश्चास्य मृषा स्वप्नदृशो यथा ॥ ३१ ॥</p>
<p><br/></p>
</blockquote>

<p>गुरुकृपा जो सज्ञान । त्यासी देहाचें अबाधित भान 
।</p>
<p>मिथ्या प्रपंचाचें दर्शन । कर्में कर्तेपण त्या 
नाहीं ॥७१॥</p>
<p>अविद्या द्योतिले वर्णाश्रम । तेथींचे आविद्यक 
क्रियाकर्म ।</p>
<p>तेथील जो वेदोक्त धर्म । तो अविद्याभ्रम अज्ञाना 
॥७२॥</p>
<p>सज्ञान भक्तांच्या ठायीं । ते अविद्या निःशेष नाहीं 
।</p>
<p>मा वेदविधान तेथें पाहीं । रिघावया कायी कारण ॥७३॥
</p>
<p>आंबा सफळित जव असे । तंव नेटेंपाटें राखण बैसे ।</p>
<p>फळ हाता आल्या आपैसें । राखण वायसें राहेना ॥७४॥
</p>
<p>तेवीं अविद्येचें जंव बंधन । तंव वेदाचें वेदविधान 
।</p>
<p>अविद्या नाशिलिया जाण । विधीनें तें स्थान सोडिलें 
॥७५॥</p>
<p>अविद्या जा‌ऊनि वर्ततां देहीं । देहाचा देहत्वें 
हेतु नाहीं ।</p>
<p>हें म्हणाल न घडेच कांहीं । ऐक तेंही सांगेन ॥७६॥
</p>
<p>स्वप्नींचें देहादि प्रपंचभान । स्वप्नाचमाजीं 
सत्य जाण ।</p>
<p>जागें होतां तें अकारण । संस्कारें स्वप्न दिसतांही 
॥७७॥</p>
<p>स्वप्नीं राज्यपद पावला । कां व्याघ्रमुखीं सांपडला 
।</p>
<p>अथवा धनादिलाभ झाला । रत्‍नें पावला अनर्घ्यें 
॥७८॥</p>
<p>तेथींचें सुख दुःख हरिख । जागत्यासी नाहीं देख ।
</p>
<p>तेवीं सज्ञानासी आविद्यक । नोहे बाधक निजबोधें 
॥७९॥</p>
<p>देहीं असोनि विदेहस्थिती । ऐशा बोधसाधिका ज्या 
युक्ती ।</p>
<p>स्वयें सांगेन म्हणे श्रीपती । भेदाची उत्पत्ती 
छेदावया ॥४८०॥</p>
<blockquote>
<p><br/></p>

<p>यो जागरे बहिरनुक्षणधर्मिणोऽर्थान्‌ ।</p>
<p>भुङ्क्ते समस्तकरणैहृदि तत्सदृक्षान्‌ ।</p>
<p>स्वप्ने सुषुप्त उपसंहरते स एकः ।</p>
<p>स्मृत्यन्वयात्त्रिगुणवृत्तिदृगिन्द्रियेशः 
॥ ३२ ॥</p>
<p><br/></p>
</blockquote>

<p>तिहीं अवस्थांच्या ठायीं । आत्मा एकचि असे देहीं 
।</p>
<p>तोचि देहाच्या ठायीं विदेही । साक्षी पाहीं सर्वांचा 
॥८१॥</p>
<p>मी बाळ तोचि झालों तरणा । आतां आलों म्हातारपणा ।
</p>
<p>ऐशा वयसांचे साक्षीपणा । आपण आपणा देखतू ॥८२॥</p>
<p>जागृतीसी नाना भोग । सविस्तर भोगी अनेक ।</p>
<p>तेचि स्वप्नामाजीं साङ्ग । निजहृदयीं चांग विस्तारी 
॥८३॥</p>
<p>जागृतिभोगाचा संस्कारू । तोचि स्वप्नामाजीं विस्तारू 
।</p>
<p>मनोमय विश्वाकारू । निजहृदयीं वेव्हारू वाढवी ॥८४॥
</p>
<p>गज तुरंग खर नर । गिरी दुर्ग पुर नगर ।</p>
<p>विशाळ सरिता समुद्र । वासनेचें वैचित्र्य स्वप्नीं 
देखे ॥८५॥</p>
<p>नाहीं जागृती नाहीं स्वप्न । अंतःकरणही करोनि लीन 
।</p>
<p>सुषुप्तिकाळीं तोचि जाण । अहंकारेंवीण उरलासे ॥८६॥
</p>
<p>विश्वाभिमानी इंद्रियवृत्ती । तेणें तो देखतसे 
जागृतीं ।</p>
<p>तैजस अभिमानी अविद्यावृत्ती । स्वप्नस्थिती तो 
देखे ॥८७॥</p>
<p>प्राज्ञ अभिमानी मूढवृत्ती । तो देखतसे सुषुप्ती 
।</p>
<p>एक आत्मा तिहींप्रती । न घडे निश्चितीं म्हणाल ॥८८॥
</p>
<p>तिहीं अवस्थांचे अभिमानी । म्हणाल देखणे भिन्न 
तिनी ।</p>
<p>तरी एक आत्मा द्रष्टेपणीं । उरला निदानीं तें ऐका 
॥८९॥</p>
<p>पहिला जो कां मी जागता । तेणें म्यां देखिली स्वप्नावस्था 
।</p>
<p>तोचि मी सुखें निजेला होता । या तिनी अवस्था स्वयें 
मी जाणें ॥४९०॥</p>
<p>जेणें जे देखिली नाहीं । तो ते अवस्था सांगेल कायी 
।</p>
<p>यालागीं तिहीं अवस्थांचे ठायीं । आत्मा पाहीं अनुस्यूत 
॥९१॥</p>
<p>जागृतीं इंद्रियां देखणेपण । स्वप्नीं देखणें तें 
तंव मन ।</p>
<p>सुषुप्ति गाढ मूढ अज्ञान । कैंचें देखणेपण आत्म्यासी 
॥९२॥</p>
<p>येही आशंकेचें वचन । ऐका द्विज हो सावधान ।</p>
<p>मन इंद्रियें जडें जाण । देखणेपण त्यां कैंचें ॥९३॥
</p>
<p>जो मनाचा चाळकू । जो इंद्रियांचा प्रकाशकू ।</p>
<p>जो सुषुप्तीचा द्योतकू । साक्षित्वें एकू तो आत्मा 
॥९४॥</p>
<p>म्हणाल सुषुप्ती आत्मा नाहीं । बोलणें न घडे कांहीं 
।</p>
<p>मी सुखें निजेलों होतों पाहीं । हें कोणाचे ठायीं 
जाणवे ॥९५॥</p>
<p>प्रकृतिकार्याहूनि परता । देहादि अवस्थांतें प्रकाशिता 
।</p>
<p>गुण‍इंद्रियांचा नियंता । जाण तत्त्वतां तो आत्मा 
॥९६॥</p>
<p>इंद्रियें आत्मा नव्हती हा नेम । त्यांचें सदा एकदेशी 
कर्म ।</p>
<p>आत्मा सर्वकर्ता सर्वोत्तम । करोनि निष्कर्म सर्वदा 
॥९७॥</p>
<p>मन आत्मा नव्हे तें ऐक वर्म । संकल्पविकल्प त्याचें 
कर्म ।</p>
<p>आत्मा निर्विकल्प निरुपम । विश्रामधाम जगाचें ॥९८॥
</p>
<p>जो सुषुप्तिसुखभोगसाक्षी । जो देखणेपणें तिहीं 
लोकीं ।</p>
<p>तो मी आत्मा गा एकाकी । जाण निष्टंकीं निश्चित ॥९९॥
</p>
<p>एवं युक्तीचिया विभागलीला । परमात्मा जो एकू साधिला 
।</p>
<p>तो साधकांसी उपयोगा आला । योग सिद्धी नेला तेणें 
बळें ॥५००॥</p>
<blockquote>
<p><br/></p>

<p>एवं विमृश्य गुणतो मनसस्त्र्यवस्था ।</p>
<p>मन्मायया मयि कृता इति निश्चितार्थाः ।</p>
<p>सञ्छिद्य हार्दमनुमानसदुक्तितीक्ष्ण ।</p>
<p>ज्ञानासिना भजत माखिलसंशयाधिम्‌ ॥ ३३ ॥</p>
<p><br/></p>
</blockquote>

<p>म्यां सांगीतल्या ज्या युक्ती । ज्या कां श्रुतिशास्त्रार्थसंमती 
।</p>
<p>त्या विचारोनि परमार्थगतीं । संसारगुंतीं उगवावी 
॥१॥</p>
<p>संसारगुंतीसी कारण गुण । गुणावस्थीं व्यापिलें 
मन ।</p>
<p>त्यासी माझी माया मूळ जाण । जिया केलें आवरण माझेंचि 
॥२॥</p>
<p>माझी माया माझेनि सबळ । त्या मजचि आवरिलें तत्काळ 
।</p>
<p>जैसें डोळ्याचें डोळां जळ । गोठूनि पडळ हो‌ऊनि ठाके 
॥३॥</p>
<p>कां पूर्णचंद्र अतिनिर्मळ । तेथ पृथ्वी बिंबली 
सकळ ।</p>
<p>तेणें सलांछन चंद्रमंडळ । लोक सकळ देखती ॥४॥</p>
<p>पृथ्वीचंद्रासी अंतर । विचारितां दूरांतर ।</p>
<p>मिथ्या बाधिला रजनीकर । ते लोक साचार मानिती ॥५॥
</p>
<p>यापरी माया माझ्या ठायीं । आतळली नाहीं कंहीं ।</p>
<p>मिथ्याभासें लोक पाहीं । तिच्याठायीं भूलले ॥६॥
</p>
<p>तेणें नाथिली गुणावस्था । अहंकर्तृत्वें घेतली 
माथां ।</p>
<p>तेणें विषयभोग‍अवस्था । वासनायुक्ता वाढविल्या 
॥७॥</p>
<p>एवं उभय देहबंधन । मिथ्या जीवत्वें लागलें जाण ।
</p>
<p>त्याचें करावया छेदन । माझ्या युक्ती जाण विवराव्या 
॥८॥</p>
<p>करितां युक्तींचें अनुमान । तेणें अनुमानिक होय 
ज्ञान ।</p>
<p>न तुटे अविद्याबंधन । यालागीं साधुसज्जन सेवावे 
॥९॥</p>
<p>साधूंमाजीं साधुत्व पूर्ण । सेवावे सद्‍गुरुचरण 
।</p>
<p>तेणें निरसे भवबंधन । साधुसज्जन सद्‍गुरु ॥५१०॥
</p>
<p>त्या साधूंचिया सदुक्ती । श्रुत्यर्थें उपदेश करिती 
।</p>
<p>तेणें होय ज्ञानखड्ग प्राप्ती । जे बुद्धीच्या 
हातीं हातवशी ॥११॥</p>
<p>तेंही वैराग्यनैराश्यसाहाणे । लावूनि सतेज शस्त्र 
करणें ।</p>
<p>धृतीच्या धारणा दृढ धरणें । सावधपणें निःशंक ॥१२॥
</p>
<p>शस्त्रासी आणि आपणा । एकपणाची धारणा ।</p>
<p>दृढ साधूनि साधना । देहाभिमाना छेदावें ॥१३॥</p>
<p>जो सकळ संशयाचा कंदू । जेणें देहदुःखाचा उद्‍बोधू 
।</p>
<p>ज्याचेनि सदा विषयसंदू । जो कामक्रोधपोषकू ॥१४॥
</p>
<p>जो वाढवी तिनी गुण । जो शुद्धासी आणी जीवपण ।</p>
<p>ज्याचेनि जीव जन्ममरण । दुर्निवार जाण लागलें ॥१५॥
</p>
<p>जो सकळ अनर्थांचा दाता । ज्याची लडिवाळ कन्या ममता 
।</p>
<p>तियेसी वाढवी माया माता । तिच्या सत्ता हा दाटुगा 
॥१६॥</p>
<p>तेथें शस्त्राचेनि लखलखाटें । राहोनियां नेटेंपाटें 
।</p>
<p>समरांगणीं सुभटें । घावो येणें नेटें हाणावा ॥१७॥
</p>
<p>एकेचि घायें जाण । माया ममता अभिमान ।</p>
<p>त्रिपुटीचें होय छेदन । येणें बळें जाण छेदावा ॥१८॥
</p>
<p>भोग्य भोगू भोक्ता । कर्म कार्य कर्ता ।</p>
<p>ध्येय ध्यान ध्याता । त्रिपुटी तत्त्वतां छेदावी 
॥१९॥</p>
<p>अहं कोहं सोहं स्वभावो । हाही छेदूनि अहंभावो ।</p>
<p>साधकां निजपदीं ठावो । ब्रह्म स्वयमेवो हो‌ऊनि 
ठेले ॥५२०॥</p>
<p>म्हणाल सांगतां जो प्रकारू । तो शब्दज्ञान वेव्हारू 
।</p>
<p>बोलाचा कडकडाट थोरू । कैसेनि अहंकारू मारवे ॥२१॥
</p>
<p>शब्दमात्रें अभिमान । जरी पावता निर्दळण ।</p>
<p>तरी कां पां विद्वज्जन । अभिमानमग्न होताती ॥२२॥
</p>
<p>अभिमान संमुख दिसता । तरी धांवोनि करूं ये घाता ।
</p>
<p>तो अतर्क्य जी सर्वथा । शब्दें अहंता मरेना ॥२३॥
</p>
<p>घडे अपरोक्षसाक्षात्कारू । तो शब्दमात्रें नव्हे 
प्रकारू ।</p>
<p>ऐसा आशंकेचा विचारू । ऐक निर्धारू सांगेन ॥२४॥</p>
<p>जो अनन्यभावें माझें भजन । सर्वदा करी सावधान ।</p>
<p>कां सद्‍गुरूचे श्रीचरण । मद्‍भावें जाण जो सेवी 
॥२५॥</p>
<p>मज आणि सद्‍गुरुमूर्ती । भेद नाहीं गा कल्पांतीं 
।</p>
<p>येणें अभेदभावें जे भजती । ते ज्ञान पावती सहजचि 
॥२६॥</p>
<p>त्यांसी स्वभावें भजनस्थिती । ज्ञानखड्गाची होय 
प्राप्ती ।</p>
<p>सहजेंचि सांपडे हातीं । ज्या शस्त्रदीप्ति काळू 
कांपे ॥२७॥</p>
<p>ज्या शस्त्राच्या धाकाभेण । माया ममता अभिमान ।
</p>
<p>सांडूनियां जीवपण । समूळ जाण पळालीं ॥२८॥</p>
<p>हाणावया पुरता घावो । अहंममतेसी नाहीं ठावो ।</p>
<p>अविद्येचाही अभावो । आपभयें पहा हो आपणचि ॥२९॥</p>
<p>सद्‍भावें जें माझें भजन । करितां एवढें होय ज्ञान 
।</p>
<p>येथ आशंका करील मन । कोठें भजन करावें ॥५३०॥</p>
<p>तुझें स्वरूप अतर्क्य जाण । अतिसूक्ष्म आणि निर्गुण 
।</p>
<p>तुज भजावया कवण स्थान । आम्हांसी जाण कळेना ॥३१॥
</p>
<p>ऐसें कल्पील जरी मन । तरी ऐक सावधान ।</p>
<p>अतिसुगम भजनस्थान । मी सांगेन तें ऐक ॥३२॥</p>
<p>नुल्लंघितां पर्वतकोटी । न रिघतां गिरिकपाटीं ।
</p>
<p>दूरी न करितां आटाटी । जे स्थानीं भेटी सदा माझी 
॥३३॥</p>
<p>भजनस्थान निरुपम । जेथ मी वसें पुरुषोत्तम ।</p>
<p>प्राप्तीलागीं अतिसुगम । विश्रामधाम भक्तांचें 
॥३४॥</p>
<p>सर्व सुखांचा आराम । निजहृदयीं आत्माराम ।</p>
<p>सर्वदा असे सम । भजावें सप्रेम ते ठायीं ॥३५॥</p>
<p>आदि ब्रह्मा अंतीं मशक । सर्वांचे हृदयीं मीचि एक 
।</p>
<p>ऐसें पाहे तो सभाग्य देख । हें भजन चोख मत्प्राप्ती 
॥३६॥</p>
<p>ज्या मज हृदयस्थाचे दीप्ति । मनबुद्ध्यादिकें वर्तती 
।</p>
<p>ज्या माझिये स्फुरणस्फूर्ती । ज्ञानव्युत्पत्ती 
पायां लागे ॥३७॥</p>
<p>त्या मज हृदयस्थाच्या ठायीं । भजनशीळ कोणीच नाहीं 
।</p>
<p>शिणतां बाह्य उपायीं । जन अपायीं पडताती ॥३८॥</p>
<p>ऐशांत सदैव कोणी एक । निजभाग्यें अत्यंत चोख ।</p>
<p>मज हृदयस्थाचा विवेक । करूनि निष्ठंक मद्‍भजनीं 
॥३९॥</p>
<p>करितां हृदयस्थाचें भजन । माझें पावे तो निजज्ञान 
।</p>
<p>वैराग्ययुक्त संपूर्ण । जे ज्ञानीं पतन रिघेना 
॥५४०॥</p>
<p>ज्या ज्ञानाभेणें जाण । धाकेंचि पळे अभिमान ।</p>
<p>तें मी आपुलें त्यांसी दें ज्ञान । जे हृदयस्थाचें 
भजन करिती सदा ॥४१॥</p>
<p>ज्या ज्ञानाचिये ज्ञानसिद्धी । अखिल जाती आधिव्याधी 
।</p>
<p>संशय पळती त्रिशुद्धी । भक्त निजपदीं पावती ॥४२॥
</p>
<p>सबळ बळें सुभटें । शस्त्राचेनि लखलखाटें ।</p>
<p>संशयो छेदावा कडकडाटें । हें म्यां नेटेंपाटें 
सांगीतलें ॥४३॥</p>
<p>यावरी ऐसें गमेल चित्तीं । संसाराची सत्यप्राप्ती 
।</p>
<p>त्यासी शस्त्र घे‌ऊनि हातीं । कोणे युक्तीं छेदावा 
॥४४॥</p>
<p>तरी संसार तितुकी भ्रांती । हेंचि सांगावया दृष्टांतीं 
।</p>
<p>पुढील श्लोकाची श्लोकोक्ती । स्वयें श्रीपती सांगतू 
॥४५॥</p>
<blockquote>
<p><br/></p>

<p>ईक्षेत विभ्रममिदं मनसो विलासं ।</p>
<p>दृष्टं विनष्टमतिलोलमलातचक्रम्‌ ।</p>
<p>विज्ञानमेकमुरुधेव विभाति माया ।</p>
<p>स्वप्नस्त्रिधा गुणविसर्गकृतो विकल्पः ॥ ३४ ॥</p>
<p><br/></p>
</blockquote>

<p>देहादि अहंकारपर्यंत । पिंड ब्रह्मांड जें भासत 
।</p>
<p>तें मनोमात्र विलसत । मिथ्याभूत संसारु ॥४६॥</p>
<p>जैसें स्वप्नीं निद्रेमाजीं मन । स्वयें देखे त्रिभुवन 
।</p>
<p>तैसेंचि हें दीर्घस्वप्न । अविद्या जाण विकाशी 
॥४७॥</p>
<p>आन असूनि आन देखती । त्या नांव आभास म्हणती ।</p>
<p>शुक्तिकेमाजीं रजतभ्रांती । दोरातें म्हणती महासर्पू 
॥४८॥</p>
<p>सूर्याचे किरण निखळ । ते ठायीं देखती मृगजळ ।</p>
<p>तैशी शुद्ध वस्तू जे केवळ । तो संसार बरळ म्हणताती 
॥४९॥</p>
<p>तया आरोपासी अधिष्ठान । मीचि साचार असें आपण ।</p>
<p>जेवीं कां कोलिताचें कांकण । अग्नितेजें जाण आभासे 
॥५५०॥</p>
<p>अलातचक्रींचा निर्धार । अग्नि सत्य मिथ्या चक्र 
।</p>
<p>तेवीं निर्धारितां संसार । ब्रह्म साचार संसार 
मिथ्या ॥५१॥</p>
<p>तेथ आधिदैव आधिभौतिक । आध्यात्मादि सकळिक ।</p>
<p>अलातचक्राच्या‌ऐसे देख । त्रिगुणमायिक परिणाम 
॥५२॥</p>
<p>कोलिताचेनि भ्रमभासें । भ्रमणबळें तें चक्र दिसे 
।</p>
<p>क्षणां दिसे क्षणां नासे । तैसा असे हा संसारू ॥५३॥
</p>
<p>जंव भ्रमणाचें दृढपण । तंव कोलिताचें कांकण ।</p>
<p>भ्रम गेलिया जाण । कांकणपण असेना ॥५४॥</p>
<p>तेवीं जंव जंव भ्रम असे । तंव तंव दृढ संसार भासे 
।</p>
<p>भ्रम गेलिया अनायासें । संसार नसे पाहतांही ॥५५॥
</p>
<p>मी देहो माझें कलत्र पुत्र । हें भ्रमाचें मुख्य 
सूत्र ।</p>
<p>तें न छेदितां पामर । मुक्ताहंकार मिरविती ॥५६॥
</p>
<p>एवं मायामय संसारू । ऐसा जाणोनि निर्धारू ।</p>
<p>तेथील सांडूनि अत्यादरू । उपरमप्रकारू सांगत ॥५७॥
</p>
<blockquote>
<p><br/></p>

<p>दृष्टिं ततः प्रतिनिवर्त्य निवृत्ततृष्णः ।</p>
<p>तूष्णीं भवेन्निजसुखानुभवो निरीहः ।</p>
<p>संदृश्यते क्व च यदीदमवस्तुबुद्ध्या ।</p>
<p>त्यक्तं भ्रमाय न भवेत्‌ स्मृतिरानिपातात्‌ ॥ ३५ 
॥</p>
<p><br/></p>
</blockquote>

<p>पूर्विल्या भजनपरिपाटीं । सहजें निर्मळ झाली दृष्टी 
।</p>
<p>मिथ्या सांसारिक त्रिपुटी । हा निर्धार पोटीं दृढ 
झाला ॥५८॥</p>
<p>तेथें सांसारिक त्रिपुटी । सांडूनि उपरमवितां दृष्टी 
।</p>
<p>मज हृदयस्थासी होय भेटी । जेवीं सुवर्णदृष्टीं 
अळंकारू ॥५९॥</p>
<p>तेथ दृष्य द्रष्टा दर्शन । मोडूनि त्रिपुटीचें 
भान ।</p>
<p>तेचि धारणा तेंचि ध्यान । तेथ समाधान धरावें ॥५६०॥
</p>
<p>तेंचि अंगें व्हावया आपणा । सांडावी सकळ तृष्णा 
।</p>
<p>वाचेसी धरावें महामौना । देहचेष्टा जाणा आवराव्या 
॥६१॥</p>
<p>सांडावी वेदशास्त्रव्युत्पत्ति वाड । सांडावी 
वाग्वादबडबड ।</p>
<p>भगवद्‍भावो धरावा दृढ । जेणें आशेचें बूड समूळ छेदे 
॥६२॥</p>
<p>काया वाचा आणि मन । दृढ आवरावें आपण ।</p>
<p>तुटों नेदावें अनुसंधान । सदा सावधान निजरूपीं 
॥६३॥</p>
<p>ते स्वरूपसुखीं लोधल्या जाण । देहाचें स्फुरेना 
देहपण ।</p>
<p>अहंकारेंसीं मावळे मन । स्वानंद पूर्ण वोसंडे ॥६४॥
</p>
<p>तेथ संमुख ना पाठिमोरें । एकपण ना दुसरें ।</p>
<p>देवो भक्त हेंही नुरे । सुखें सुखभरें सुखरूप ॥६५॥
</p>
<p>मी एक सुखरूप आहें । वेगळेपणें ठावें नोहे ।</p>
<p>येणे आत्मानुभवें राहे । एवढी प्राप्ती होये मद्‍भक्तां 
॥६६॥</p>
<p>म्हणाल काष्ठाच्या परी त्यासी । पडला असेल अहर्निशीं 
।</p>
<p>हेंही न घडे गा तयासी । सांडूनि हेतूसी देहीं वर्ते 
॥६७॥</p>
<p>तोही प्रारब्धाचेनि बळें । आहारनिद्रादि खेळेंमेळें 
।</p>
<p>देहींचीं कर्में करितां सकळें । सर्वथा नातळे देहबुद्धी 
॥६८॥</p>
<p>दंड काढोनि नेलिया कुंभारें । पहिले भवंडीं चक्र 
फिरे ।</p>
<p>तेवीं प्रारब्धाचेनि संस्कारें । कर्मानुसारें 
देह वर्ते ॥६९॥</p>
<p>कुलालचक्रीं बैसली माशी । न हालतां भोंवे चक्रासरसी 
।</p>
<p>कोटी फेरे म्हणती तिसी । तेवीं मुक्तासी देहकर्में 
॥५७०॥</p>
<p>यापरी देहकर्मीं वर्ततां । ज्ञाता न म्हणे अहं कर्ता 
।</p>
<p>जेवीं वार्‍याचिया स्वभावता । दिसे चपळता गलितपत्रीं 
॥७१॥</p>
<p>जेवीं कां पुरुषासवें छाया असे । परी ते छायेसी पुरुष 
न बैसे ।</p>
<p>तेवीं ज्ञात्यासवेंही देह दिसे । परी तो देहदोषें 
मैळेना ॥७२॥</p>
<p>निजछायेसी बैसों जातां । छायाचि पळे तत्त्वतां 
।</p>
<p>तेवीं मद्‍भक्तीं माया पाहतां । माया स्वभावतां 
मिथ्यात्वें पळे ॥७३॥</p>
<p>हो कां मुक्ताफळांची माळा । भ्रमें सर्परूप भासे 
डोळां ।</p>
<p>तेचि भ्रमांतीं घालितां गळां । नुपजे कंटाळा सर्पभयाचा 
॥७४॥</p>
<p>तेवीं अधमोत्तम योनी । कां वंद्यनिंद्य जे जनीं 
।</p>
<p>ते मी म्हणतां ज्ञानी । शंका न मानी देहमिथ्यात्वें 
॥७५॥</p>
<p>यापरी ते अतिसज्ञान । जाणोनि देहाचें मिथ्याभान 
।</p>
<p>देहकर्मीं वर्ततां जाण । देहाचें देहपण स्फुरेना 
॥७६॥</p>
<p>तो देहो सर्वांगीं तोडितां । कां वृकव्याघ्रादिकीं 
फाडितां ।</p>
<p>कां अग्निमाजीं धडाडितां । त्यासी देह‍अहंता स्फुरेना 
॥७७॥</p>
<p>आपुली छाया देखिली शूळीं । तीलागीं पुरुष न तळमळी 
।</p>
<p>तेवीं देहाची होत होळी । ज्ञाता न डंडळी निजबोधें 
॥७८॥</p>
<p>म्हणाल देहसंगें वर्ततां । केवीं बाधीना देह‍अहंता 
।</p>
<p>सांडूनि अंगींची क्षारता । लवण वर्ततां उरे कैसें 
॥७९॥</p>
<p>हिंग सांडूनि आपुली घाणी । केवीं राहेल सुगंधपणीं 
।</p>
<p>निःशेष सांडोनि अंगींचें पाणी । केळी केळीपणें 
उरे कैंची ॥५८०॥</p>
<p>न झुंझें म्हणोनि रणीं रिघतां । जेवीं कां घाय वाजती 
माथां ।</p>
<p>तेवीं देहसंगें वर्तता । देह‍अहंता सोडीना ॥८१॥
</p>
<p>येविषयीं ऐका सावधान । ज्ञात्यासी देहाचें बाधीना 
भान ।</p>
<p>तेथें स्फुरे जो अभिमान । तो भर्जित जाण बीज जैसें 
॥८२॥</p>
<p>भर्जित बीजें जाण । हों शके क्षुधाहरण ।</p>
<p>परी करितां बीजारोपण । अंकुर जाण त्या नाहीं ॥८३॥
</p>
<p>चित्रामाजीं व्याघ्र दिसे । परी बाधकत्व त्यासी 
नसे ।</p>
<p>तेवीं भर्जित अभिमानशेषें । बाधा नसे ज्ञात्यासी 
॥८४॥</p>
<p>चित्रींच्या वाघासी जाण । निःशेष नाहीं व्याघ्रपण 
।</p>
<p>तेवीं मुक्तांच्या देहासी जाण । देहपण असेना ॥८५॥
</p>
<p>दृढ ठसावल्या चैतन्यघन । स्वरूपीं वृत्ति होय निमग्न 
।</p>
<p>तेव्हां दिसे तेंही भर्जित भान । तेंही स्फुरण निमालें 
॥८६॥</p>
<p>ऐशी मावळल्या स्मृती । ज्ञात्याची वर्तती स्थिती 
।</p>
<p>स्वयें सांगतु श्रीपती । यथानिगुती निजबोधें ॥८७॥
</p>
<p>सर्व कर्मी वर्ततां जाण । देहाचें स्फुरेना देहपण 
।</p>
<p>तें मुख्य समाधिलक्षण । स्वयें श्रीकृष्ण सांगत 
॥८८॥</p>
<blockquote>
<p><br/></p>

<p>देहं च नश्वरमवस्थितमुत्थितं वा ।</p>
<p>सिद्धो न पश्यति यतोऽध्यगमत्‌ स्वरूपम्‌ ।</p>
<p>दैवादपेतमुत दैववशादुपेतं ।</p>
<p>वासो यथा परिकृतं मदिरामदांधः ॥ ३६ ॥</p>
<p><br/></p>
</blockquote>

<p>जया देहाचेनि मद्‍भजनें । माझें शुद्ध स्वरूप पावणें 
।</p>
<p>त्या देहासी विसरिजे तेणें । मी माझेपणें देखेना 
॥८९॥</p>
<p>जेवीं कां भाडियाचें घोडें । जेणें आणिलें निजधामा 
रोकडें ।</p>
<p>तें आहे कीं गेलें कोणीकडे । हें स्मरेना पुढें तो 
जैसा ॥५९०॥</p>
<p>हो कां भेटावया भ्रतारासी । सवें मजुर आणी विश्वासी 
।</p>
<p>ते पतीसीं पहुडल्या राणिवसीं । त्या मजुरासी विसरली 
॥९१॥</p>
<p>कां जो दैवयोगें पालखीं चढे । तो पूर्वील तुटके मोचडे 
।</p>
<p>आहेत कीं गेले कोणीकडे । हें स्मरेना पुढें तेणें 
हरिखें ॥९२॥</p>
<p>हो कां बहुकाळें पत्‍नी जैसी । भर्तारू मीनल्या 
निजसेजेसी ।</p>
<p>ते निःशेष विसरे लाजेसी । देहाची तैसी दशा जाहली 
॥९३॥</p>
<p>त्या दांपत्याचे सुखभेटी । पारकें देखतां लाज उठी 
।</p>
<p>तेवीं देहाचें भान द्वैतदृष्टीं । मदैक्यपुष्टीं 
देह कैंचें ॥९४॥</p>
<p>एवं पावोनि माझ्या स्वरूपासी । स्वानंदपूर्ण साधकासी 
।</p>
<p>सुखें सुखरूपता जाहली त्यासी । निजदेहासी विसरोनी 
॥९५॥</p>
<p>मग उठलें कीं बसलें । चालतें कीं राहिलें ।</p>
<p>जागतें कीं निजलें । हें स्मरण ठेलें देहाचें ॥९६॥
</p>
<p>हें धालें कीं भुकेलें । हिंवले कीं तापलें ।</p>
<p>प्यालें कीं तान्हलें । राहिलें उगलें स्मरेना 
तो ॥९७॥</p>
<p>हें येथें कीं तेथें । मुकें कीं बोलतें ।</p>
<p>होतें कीं नव्हतें । स्मरणसहितें स्मरेना तो ॥९८॥
</p>
<p>हें ओंवळें कीं सोंवळें । चोखट कीं मैळें ।</p>
<p>डोळस कीं आंधळें । अंगीं पांगुळलें स्मरेना तो ॥९९॥
</p>
<p>हें आलें कीं गेलें । होतें कीं केलें ।</p>
<p>जाहलें कीं मेलें । तटस्थ राहिलें स्मरेना तो ॥६००॥
</p>
<p>हें बाळ कीं प्रौढ । मोठें कीं रोड ।</p>
<p>हळू कीं जड । कांहीं सदृढ स्मरेना तो ॥१॥</p>
<p>हें खोटे कीं भुयीं । ठायीं कीं कुठायीं ।</p>
<p>आहे कीं नाहीं । हेंही पाहीं स्मरेना तो ॥२॥</p>
<p>हें मंत्रीं कीं तंत्रीं । तीर्थीं कीं क्षेत्रीं 
।</p>
<p>विष्ठीं कीं मूत्रीं । आहे पवित्रीं स्मरेना तो 
॥३॥</p>
<p>जनीं कीं वनीं । अथवा निरंजनीं ।</p>
<p>जपीं कीं ध्यानीं । हेंही मनीं स्मरेना तो ॥४॥</p>
<p>हें सुजनीं कीं दुर्जनीं । बंदी कीं विमानीं ।</p>
<p>मंदिरीं कीं मसणीं । पाहती कोणी स्मरेना तो ॥५॥</p>
<p>हें गजीं कीं तुरगीं । कीं अंगनासंभोगीं ।</p>
<p>खरीं कीं उरगीं । अंगीच्या अंगीं स्मरेना तो ॥६॥
</p>
<p>हें काशीं कीं कैकटीं । नरकीं कीं वैकुंठीं ।</p>
<p>घरी कीं कपाटीं । राहिलें नेहटी स्मरेना तो ॥७॥</p>
<p>हें पूजिलें कीं गांजिलें । धरिलें कीं मारिलें 
।</p>
<p>देहाचें येकही केलें । अथवा काय झालें स्मरेना तो 
॥८॥</p>
<p>मी शेषशयनावरी । कीं मातंगाच्या घरीं ।</p>
<p>कीं बैसलों शूळावरी । हेंही न स्मरी सहसा तो ॥९॥</p>
<p>ऐशी ज्ञात्याची निरभिमानता । माझेनि न सांगवे तत्त्वतां 
।</p>
<p>जे पावले माझी सायुज्यता । त्यांची कथा न बोलवे ॥६१०॥
</p>
<p>जेथ वेदां मौन पडे । स्वरवर्णेंसीं वाचा बुडे ।</p>
<p>त्या संतांचे पवाडे । माझेनिही निवाडे न सांगवती 
॥११॥</p>
<p>ऐकोनि सज्ञानाची स्थिती । तुम्हांसी गमेल ऐसें 
चित्तीं ।</p>
<p>केवळ जड मूढ झाली प्राप्ती । एकही स्फूर्ती स्फुरेना 
॥१२॥</p>
<p>जेवीं कां केवळ पाषाण । तैसें झालें अंतःकरण ।</p>
<p>एकही स्फुरेना स्फुरण । ज्ञातेपण घडे कैसें ॥१३॥
</p>
<p>ऐशी धरिल्या आशंका । तेविषयीं सावध ऐका ।</p>
<p>ज्ञान‍अज्ञानभूमिका । अतर्क्य लोकां निश्चित ॥१४॥
</p>
<p>केवळ जें शुद्ध ज्ञान । आणि जडमूढ अज्ञान ।</p>
<p>दोहींची दशा समान । तेथीलही खूण मी जाणें ॥१५॥</p>
<p>निबिड दाटला अंधकारू । त्यामाजीं काजळाचा डोंगरू 
।</p>
<p>तेथ आंधळा आला विभाग करूं । तैसा व्यवहारू अज्ञाना 
॥१६॥</p>
<p>शोधावया अध्यात्मग्रंथ भले । अंधमूकाहातीं दीधले 
।</p>
<p>तें ऐके देखे ना बोले । तैसें जडत्वें झालें अज्ञान 
॥१७॥</p>
<p>ऐशी अज्ञानाची गती । ऐका सज्ञानाची स्थिती ।</p>
<p>अपरोक्षसाक्षात्कारप्रतीती । देहीं वर्तती विदेहत्वें 
॥१८॥</p>
<p>जेवीं कां रत्‍नें आणि गारा । दोहींचा सारिखा उभारा 
।</p>
<p>मोल वेंचूनि नेती हिरा । फुकट गारा न घेती ॥१९॥</p>
<p>जैसें कण आणि फलकट । दोहींसी वाढी एकवाट ।</p>
<p>तैसें ज्ञानाज्ञान निकट । दिसे समसकट सारिखें ॥६२०॥
</p>
<p>जेवीं कां खरें कुडें नाणें । पाहतां दिसे सारिखेपणें 
।</p>
<p>खरें पारखोनि घेती देखणे । मूर्खीं नाडणें ते ठायीं 
॥२१॥</p>
<p>तेवीं ज्ञानाज्ञानाची पेंठ । भेसळली दिसे एकवट 
।</p>
<p>तेथ अणुभरी चुकल्या वाट । पाखंड उद्‍भट अंगीं वाजे 
॥२२॥</p>
<p>यालागीं मद्‍भक्तीपाशीं आले । जे माझ्या विश्वासा 
टेंकले ।</p>
<p>त्यांसी म्यां निजरूप आपुलें । खरें दीधलें अतिशुद्ध 
॥२३॥</p>
<p>माझ्या नामविश्वासासाठी । प्रल्हाद द्वंद्वें 
पायें पिटी ।</p>
<p>न घेतां मुक्ती लागे पाठीं । विश्वासें भेटी माझ्या 
रूपीं ॥२४॥</p>
<p>पावोनि माझ्या निजस्वरूपेसी । तेंचि ते झालें मद्‍भवेंसीं 
।</p>
<p>जेवीं लवण मीनल्या जळासी । लवणपणासी मूकलें ॥२५॥
</p>
<p>तेथ मी एक लवण । हेही विराली आठवण ।</p>
<p>स्वयें समुद्र झालें जाण । तेवीं सज्ञान मद्‌रूपें 
॥२६॥</p>
<p>ऐसें पावोनि माझ्या स्वरूपासी । विसरले देह‍अभिमानासी 
।</p>
<p>झाले चैतन्यघन सर्वांशीं । आनंदसमरसीं निमग्न ॥२७॥
</p>
<p>जेवीं दोरीं सर्पू उपजला । नांदोनि स्वयें निमाला 
।</p>
<p>तो दोरें नाहीं देखिला । तैसा झाला देहभावो मुक्तां 
॥२८॥</p>
<p>तेव्हां मी तूं हे आठवण । आठवितें आहे कोण ।</p>
<p>विसरोनि गेलें अंतःकरण । आपण्या आपण विसरला ॥२९॥
</p>
<p>तेथ कैंचा स्वर्ग कैंचा नरक । कैंचें चोख कैंचें 
वोख ।</p>
<p>कैंचे चतुर्दश लोक । ब्रह्म एक एकलें ॥६३०॥</p>
<p>कैंचें पवित्र कैंचें अपवित्र । कैचें तीर्थ कैंचें 
क्षेत्र ।</p>
<p>कैचा वेदू कैंचें शास्त्र । ब्रह्म स्वतंत्र अद्वय 
॥३१॥</p>
<p>तेथ कैंचा उत्पत्तिविनाशू । कैंचा वैकुंठ कैलासू 
।</p>
<p>कैंचा ब्रह्मा विष्णु महेशू । एक अविनाशू उरलासे 
॥३२॥</p>
<p>तेथ कैंचा बोधू कैंची बुद्धी । देवपण बुडालें त्रिशुद्धी 
।</p>
<p>लाजा निमाली मोक्षसिद्धी । कैंचा क्षीराब्धिशेषशायी 
॥३३॥</p>
<p>तेथ माझीही भगवंतता । हारपोनि जाय तत्त्वतां ।</p>
<p>प्रणवाचा बुडाला माथा । ऐशी सायुज्यता पावले ॥३४॥
</p>
<p>यालागीं देहाचें केलें ठेलें । अथवा आलें कां गेलें 
।</p>
<p>हें स्फुरेना जें बोलिलें । ते विशद केलें या रीती 
॥३५॥</p>
<p>अविद्या कारण देह कार्य । ते अविद्या नासोनि जाये 
।</p>
<p>कारण नासल्या कार्य राहे । हें न घडे पाहें म्हणाल 
॥३६॥</p>
<p>वृक्ष समूळीं उपडिला जाये । सार्द्रता तत्काळ न 
जाये ।</p>
<p>पत्र पुष्प फळ सार्द्र राहे । शुष्क होये अतिकाळें 
॥३७॥</p>
<p>तेवीं अविद्या नासोनि जाये । भोगानुरूप दैव जें 
राहे ।</p>
<p>तेणें ज्ञाता वर्तताहे । निजदेहीं पाहे विदेहत्वें 
॥३८॥</p>
<p>म्हणाल वाढवितां वाडेंकोडें । प्रतिपाळितां सुरवाडें 
।</p>
<p>राखतराखतां देह पडे । प्रत्यक्ष रोकडें दिसताहे 
॥३९॥</p>
<p>ज्याचें देह त्यासी दृढ नव्हे । तरी तें तत्काळचि 
पडावें ।</p>
<p>वांचलें असे कोणे भावें । ऐसें कांहीं जीवें कल्पाल 
॥६४०॥</p>
<p>ज्याचें देह तो न पुसे त्यातें । तरी तें देह केवीं 
कर्मीं वर्ते ।</p>
<p>ऐशी आशंका तुम्हांतें । ऐका सावचित्तें सांगेन 
॥४१॥</p>
<p>देहाचें उत्पत्तिस्थितिनिदान । पुरुषासी वश्य 
नव्हे जाण ।</p>
<p>त्यासी अदृष्टचि प्रमाण । दैवयोगें चळण देहाचें 
॥४२॥</p>
<p>उठणें कां बैसणें । तें देहासी दैवगुणें ।</p>
<p>अदृष्टगतीं देणें घेणें । खाणें जेवणें अदृष्टें 
॥४३॥</p>
<p>स्वदेशीं कां परदेशीं । अदृष्ट नेतसे देहासी ।</p>
<p>स्वर्गनरकभोगासी । अदृष्ट देहासी उपजवी ॥४४॥</p>
<p>यश लाभ हानि मृत्यु । देहासी अदृष्टें असे होतू ।
</p>
<p>ज्ञाता देहासी अलिप्तू । जैसा घटांतू चंद्रमा ॥४५॥
</p>
<p>जैशी छाया पुरुषासरसी । तैशी काया सज्ञानासी ।</p>
<p>ते राहिली अदृष्टापाशीं । निजकर्मासी भोगावया ॥४६॥
</p>
<p>जन्मोनि छाया सरसी वाढे । माझी ऐशी अहंता न चढे ।
</p>
<p>तैसेंच देह ज्ञात्याकडे । मी म्हणोनि पुढें येवों 
न शके ॥४७॥</p>
<p>सदा छाया सरिसी असे । परी कोठें असे कोठें नसे ।</p>
<p>हें ज्याची तो न पुसे । देहाचें तैसें वर्तन झालें 
॥४८॥</p>
<p>छाया विष्ठेवरी पडे । कां पालखीमाजीं चढे ।</p>
<p>पुरुषासी सुखदुःख न जोडे । ज्ञात्यासी तेणें पाडें 
देहभोग ॥४९॥</p>
<p>येथवरी निजदेहासी । कैसेन विसर पडिला त्यासी ।</p>
<p>ऐक त्याही अभिप्रायासी । दृष्टांतेंसीं सांगेन 
॥६५०॥</p>
<p>जो मोलें मदिरा पिवोनि ठाये । तो तेणें मदें नाचे 
गाये ।</p>
<p>देहवंत देह विसरोनि जाये । वस्त्र नाहीं आहे स्मरेना 
॥५१॥</p>
<p>हा तंव ब्रह्मरस प्याला । परमानंदें तृप्त झाला 
।</p>
<p>देहो झाला कीं मेला । आठवू ठेला तेणें मदें ॥५२॥</p>
<p>एवं देहाचें भरण पोषण । जन्म अथवा मरण ।</p>
<p>तें दैवयोगें जाण । तेंचि निरूपण हंस बोले ॥५३॥</p>
<blockquote>
<p><br/></p>

<p>देहोऽपि दैववशगः खलु कर्म यावत्‌ ।</p>
<p>स्वारंभकं प्रतिसमीक्षत एव सासुः ।</p>
<p>तं सप्रपञ्चमधिरूढसमाधियोगः ।</p>
<p>स्वाप्नं पुनर्न भजते प्रतिबुद्धवस्तुः ॥ ३७ ॥</p>
<p><br/></p>
</blockquote>

<p>जितुकें देहाचें वर्तन । तितुकें अदृष्टास्तव जाण 
।</p>
<p>अज्ञानासी देहाभिमान । त्यातें सज्ञान न धरिती 
॥५४॥</p>
<p>जैसें अदृष्ट पूर्वस्थित । तैसा देह उपजे येथ ।</p>
<p>सावेव प्राणेंसहित । ऐसें वर्तत जंव दैवें ॥५५॥
</p>
<p>म्हणाल दैवयोगें देहीं असतां । अवश्य वाढेल देह‍अहंता 
।</p>
<p>जेवीं एकत्र गमनें मार्गस्थां । येरयेरांच्या व्यथा 
भोगिती ॥५६॥</p>
<p>लवणाच्या मिळणीं पाणी । हो‌ऊनि ठाके खारवणी ।</p>
<p>तेवीं ज्ञाताही देहाचे मिळणीं । देहाभिमानी हो‌ईल 
॥५७॥</p>
<p>जेवीं लोहसंगाचिये प्राप्ती । दुर्धर अग्नि घण 
वरी घेती ।</p>
<p>तेवीं देहाचिया संगती । ज्ञाते भोगिती सुखदुःखें 
॥५८॥</p>
<p>ऐसा कल्पाल अभिप्रावो । तो सज्ञानासी न घडे भावो 
।</p>
<p>तिंहीं निवटूनियां अहंभावो । चिदानंदें पहा हो 
समाधिस्थ ॥५९॥</p>
<p>’अधिरूढसमाधियोग’ । हें मूळींचें पद अभंग ।</p>
<p>येणें समाधि अतिनिर्व्यंग । साधिली चांग निजबोधें 
॥६६०॥</p>
<p>तरी समाधी ते कैशी असे । तटस्थ काष्ठाचेपरी दिसे 
।</p>
<p>कां समाधिस्थ केवळ पिसें । अथवा असे सज्ञान ॥६१॥
</p>
<p>ते सामाधीचीं लक्षणें । ऐक सांगेन संपूर्णें ।</p>
<p>देहीं असोनि देहबंधनें । नाहीं अडकणें सज्ञाना 
॥६२॥</p>
<p>केवळ ताटस्था नांव समाधी । म्हणतां ज्ञात्याची 
ठकली बुद्धी ।</p>
<p>ते समाधि नव्हे त्रिशुद्धी । मूर्च्छित ते संधी 
असे वृत्ती ॥६३॥</p>
<p>निरभिमान निरवधी । त्या नांव अखंडसमाधी ।</p>
<p>परी काष्ठांतें त्रिशुद्धी । नव्हे समाधी सर्वथा 
॥६४॥</p>
<p>ताटस्थ्यचि समाधि साचें । जे मानिती त्यांसी स्वरूपाचें 
।</p>
<p>ज्ञान नाहीं निश्चयाचें । अनुमानाचें बोलणें ॥६५॥
</p>
<p>प्रचंड आघाताच्या भुली । तत्काळ तटस्थता बाणली 
।</p>
<p>तरी काय तेणें झाली । सत्यचि भली समाधि त्यासी ॥६६॥
</p>
<p>ओंवाळणीचिया आस्था । बहुरूपी सोंग संपादितां ।</p>
<p>वायु स्तंभविला अवचितां । तेणें तटस्थता बहुकाळ 
॥६७॥</p>
<p>परी वासना जंव उरली आहे । तंव समाधि कैसेनि हों लाहे 
।</p>
<p>सावध होतांचि म्हणे काये । ये दात्याचे रायें उचित 
द्यावें ॥६८॥</p>
<p>सर्व संकल्पांची अवधी । त्या नांव निर्विकल्प समाधी 
।</p>
<p>सकळ शास्त्र हेंचि प्रतिपादी । समाधि त्रिशुद्धी 
त्या नांव ॥६९॥</p>
<p>सापु आल्या शेळीप्रती । तटस्थ होय सकळवृत्ती ।</p>
<p>तैशी झालिया ताटस्थस्थिती । नव्हे निश्चितीं ते 
समाधी ॥६७०॥</p>
<p>अकस्मात अवचितां । दिव्य स्वरूप देखतां ।</p>
<p>आश्चर्यें झाली तटस्थता । तेथ जाणावी तत्त्वतां 
वृत्ति आहे ॥७१॥</p>
<p>स्वस्वरूप देखतां प्रथमदृष्टीं । न संवरतु विस्मयो 
उठी ।</p>
<p>तोही जिरवूनियां पोटीं । दशा जे उठी ते समाधी ॥७२॥
</p>
<p>निःशेष कल्पना जेथ विरे । तेथ विस्मयो कोठें स्फुरे 
।</p>
<p>सूक्ष्म कल्पना थावरे । तेणें वोसरे विस्मयो ॥७३॥
</p>
<p>जेथ साचार ब्रह्मप्राप्ती होये । तेथें देहचि स्फुरों 
न लाहे ।</p>
<p>तेव्हां तटस्थ कीं चालताहे । हें देखणें होये पुढिलांचें 
॥७४॥</p>
<p>एवं देहचि जेथ मिथ्यापणें । त्याचीं कवण लक्षी लक्षणें 
।</p>
<p>हो कां मृगजळींचेनि नाहाणें । जेवीं कां निवणें 
सज्ञानीं ॥७५॥</p>
<p>मिथ्यादेहासी तटस्थता । झाल्या मानावी समाध्यवस्था 
।</p>
<p>ऐशीं लक्षणें सत्य मानितां । ठकले तत्त्वतां परीक्षक 
॥७६॥</p>
<p>हो कां स्वप्नींचे सज्ञानासी । ताटस्थ्यमुद्रा 
लागल्या त्यासी ।</p>
<p>जरी मान्य झाल्या स्वप्नींच्यासी । तरी जागृतीसी 
नाहीं आला ॥७७॥</p>
<p>हो कां स्वप्नींच्या लोकांप्रती । थोर झाली समाधीची 
ख्याती ।</p>
<p>तरी नाहीं आला तो जागृती । जाणावा निश्चितीं निद्रितू 
॥७८॥</p>
<p>तेवीं ताटस्थ्या नांव समाधी । ते अविद्या स्वप्नमूर्च्छासिद्धी 
।</p>
<p>परी स्वस्वरूपप्रबोधीं । जागा त्रिशुद्धी नाहीं 
झाला ॥७९॥</p>
<p>तो जागा हो‌ऊनि स्वप्न पाहे । तें मिथ्यात्वें देखताहे 
।</p>
<p>त्यांतु आपुला देहो सत्य काये । मा ताटस्थ्य राहे 
ते ठायीं ॥६८०॥</p>
<p>जो जागा हो‌ऊनि तत्त्वतां । स्वप्नदेहासी तटस्थता 
।</p>
<p>साक्षेपपूर्वक लावूं जातां । लाजे परी अधिकता दशा 
न मनीं ॥८१॥</p>
<p>जो जागा हो‌ऊनि स्वप्न सांगे । तें मिथ्यापणेंचि 
अवघें ।</p>
<p>परी सत्यसत्त्वाचेनि पांगें । कदा निजांगें नातळे 
॥८२॥</p>
<p>तैशी साचार वस्तुप्राप्ती । तो नातळे देहस्थिती 
।</p>
<p>तरी देह वर्ते कोणे रीती । तो प्रारब्धगतीचेनि शेषें 
॥८३॥</p>
<p>स्थंडिलीं अग्नि विझोनि जाये । तरी भूमिये उष्णता 
राहे ।</p>
<p>कर्पूर सरल्याही पाहें । सुवासु आहे ते देशीं ॥८४॥
</p>
<p>पाळणा हालवितां वोसरे । तरी तो हाले पूर्वसंस्कारे 
।</p>
<p>तेवीं अविधानाशें प्रारब्ध उरे । तेणें देहो वावरे 
मुक्तांचा ॥८५॥</p>
<p>लक्ष्य भेदोनियां तीरें । बळें चालिजे पुढारें 
।</p>
<p>तेवीं अविद्यानाशें प्रारब्ध उरे । तेणें देहो 
वावरे मुक्तांचा ॥८६॥</p>
<p>शरीराचेनि छाया चळे । परी शरीर छायेवेगळें ।</p>
<p>तेवीं देह मिथ्या मुक्ताजवळें । चळे वळे प्रारब्धें 
॥८७॥</p>
<p>हेतुवीण अनायासें । पुरुषासवें छाया असे ।</p>
<p>तेवीं सज्ञानासरिसें । देह दिसे मिथ्यात्वें ॥८८॥
</p>
<p>जैसें गलित पत्र वारेनि चळे । तैसें देह वर्ते प्राचीन 
मेळें ।</p>
<p>परी देहकर्माचेनि विटाळें । ज्ञाता न मैळे निजबोधें 
॥८९॥</p>
<p>त्या प्रारब्धाच्या पोटीं । सांगो सकळ जगेंसीं 
गोठी ।</p>
<p>कां धरोनि मौनाची मिठी । गिरिकपाटीं पडो सुखें ॥६९०॥
</p>
<p>तो आचरो सकळ कर्में । अथवा पिसा हो कां निजभ्रमें 
।</p>
<p>तेणें तेणें अनुक्रमे । जाण परिणामें प्रारब्धें 
॥९१॥</p>
<p>तो चढो पालखीं गजस्कंधीं । कां पडो विष्ठामूत्रसंधीं 
।</p>
<p>ते ते प्रारब्धाची सिद्धी । जाण त्रिशुद्धी ज्ञात्यासी 
॥९२॥</p>
<p>जेथ बाध्यबाधकता फिटली । सकळ अहं अविद्या तुटली 
।</p>
<p>सहज समाधी त्या नांव झाली । हे संख्या केली सिद्धांतीं 
॥९३॥</p>
<p>ऐशी जे सैर समाधि‌अवस्था । तोचि भोग भोगोनि अभोक्ता 
।</p>
<p>कर्में करोनि अकर्ता । जाण तत्त्वतां तो एक ॥९४॥
</p>
<p>तो क्रियाकारणसंयोगें । डुलत देखिजे विषयभोगें 
।</p>
<p>परी समाधिमुद्रा न भंगे । भोगसंगें अलिप्त ॥९५॥
</p>
<p>त्यासी स्त्री म्हणे माझा भर्ता । पुत्र म्हणे माझा 
पिता ।</p>
<p>शिष्य म्हणे स्वामी तत्त्वतां । त्यांहूनि परता 
त्यांमाजीं वर्ते ॥९६॥</p>
<p>हो कां काष्ठास्तव उत्पत्ती । काष्ठावरी ज्याची 
स्थिती ।</p>
<p>तो आकळितां काष्ठीं बहुतीं । नावरे निश्चितीं अग्नि 
जैसा ॥९७॥</p>
<p>फुंकितां लखलखिला । जो फुंकास्तव प्रकटला ।</p>
<p>तो फुंक न साहतां ठेला । निर्वातींचा संचला दीप जैसा 
॥९८॥</p>
<p>तेवीं कर्मास्तव उत्पत्ती । कर्मेंचि झाली परब्रह्मप्राप्ती 
।</p>
<p>त्या कर्मामाजीं वर्तती । निष्कर्मस्थिती महायोगी 
॥९९॥</p>
<p>तो व्यवहारी दिसो जनीं । कीं पिसेपणीं नाचो वनीं 
।</p>
<p>अथवा तटस्थ राहो विजनीं । दशा अधिक‍उणी बोलूं नये 
॥७००॥</p>
<p>जें सिंहासनीं राजत्व जोडे । तें वनांत खेळतां न 
मोडे ।</p>
<p>कीं धांवतां व्याहाळीपुढें । राजपद चोखडें ढळूं 
नेणे ॥१॥</p>
<p>रावो रानीं वसिन्नला । त्या रानासी राजभोग आला ।
</p>
<p>रावो राजत्वा मुकला । मूर्खही या बोला न बोलती ॥२॥
</p>
<p>तेवीं पावोनि स्वरूपप्राप्ती । योगी प्रारब्धाच्या 
स्थिती ।</p>
<p>नाना कर्में करितां दिसती । परी निजात्मस्थिती 
भंगेना ॥३॥</p>
<p>यालागीं समाधि आणि व्युत्थान । या दोहीं अवस्थांचें 
लक्षण ।</p>
<p>अपक्वासीचि घडे जाण । परिपूर्णासी लक्षण तें कैंचें 
॥४॥</p>
<p>स्वरूपावेगळें कांहीं एक । पूर्णासी उरलें नाहीं 
देख ।</p>
<p>समाधिव्युत्थानाचें मुख । त्यासंमुख येवों लाजे 
॥५॥</p>
<p>अर्जुना देवोनि समाधि । सवेंचि घातला महायुद्धीं 
।</p>
<p>परी कृष्ण कृपानिधी । तटस्थ त्रिशुद्धी न करीच ॥६॥
</p>
<p>यालागीं समाधिव्युत्थानविधी । ताटस्थ्येंसहित 
निरवधी ।</p>
<p>गिळूनि झाली सैर समाधी । पूर्ण निजपदीं विलसतां 
॥७॥</p>
<p>एवं प्रारब्ध जंव असे । तंव मुक्ताचें देह वर्ते 
ऐसें ।</p>
<p>परी अहंममतेचें पिसें । पूर्विल्या‌ऐसें बाधीना 
॥८॥</p>
<p>जेवीं स्वप्नदेहाच्या नाना अवस्था । जागृतीं आलिया 
तत्त्वतां ।</p>
<p>पुरुष नेघे आपुले माथां । तेवीं समाधिस्था देहकर्में 
॥९॥</p>
<p>हेचि परमार्थता ब्रह्मस्थिती । नाना परींच्या उपपत्ती 
।</p>
<p>म्यां सांगीतल्या तुम्हांप्रती । ज्ञानसंपत्ती 
निजगुह्य ॥७१०॥</p>
<p>तूं कोण हें पुसिलें होतें । सांगावया तें सनकादिकांतें 
।</p>
<p>सांगतसें निजरूपातें । विश्वास त्यातें दृढ व्हावया 
॥११॥</p>
<blockquote>
<p><br/></p>

<p>मयैतदुक्तं वो विप्रा गुह्यं यत्‌ साङ्ख्ययोगयोः 
।</p>
<p>जानीत माऽऽगतं यज्ञं युष्मद्‌ धर्मविवक्षया ॥ ३८ 
॥</p>
<p><br/></p>
</blockquote>

<p>अतिगुह्य ज्ञान परात्पर । जें उपनिषदांचें भांडार 
।</p>
<p>म्यां सांगितलें साचार । योगसार योग्यांचें ॥१२॥
</p>
<p>ज्या ज्ञानालागीं साधनकोटी । मुमुक्षु करिती हटतटीं 
।</p>
<p>योगी रिघोनि गिरिकपाटीं । महामुद्रा नेहटीं साधिती 
॥१३॥</p>
<p>वेदशास्त्रांचिया युक्ती । थोंटावल्या जिये अर्थीं 
।</p>
<p>तें निजज्ञान म्यां तुम्हांप्रती । यथानिगुती सांगीतलें 
॥१४॥</p>
<p>एवढिया ज्ञानाचा ज्ञानवक्ता । मी कोण हें न कळेल 
सर्वथा ।</p>
<p>तरी यज्ञाचा यज्ञभोक्ता । जाण तत्त्वतां मी विष्णू 
॥१५॥</p>
<p>मज यावया हेंचि कारण । तुम्हीं ब्रह्मयाप्रती केला 
प्रश्न ।</p>
<p>तें उपदेशावया ब्रह्मज्ञान । स्वयें आपण येथें 
आलों ॥१६॥</p>
<p>ज्या उपदेशाच्या पोटीं । वर्णाश्रमपरिपाटी ।</p>
<p>न सांडितां होय माझी भेटी । तेही गोष्टी ध्वनिलीसे 
॥१७॥</p>
<p>सांडावें ब्राह्मणपण । मग मांडावें संन्यासग्रहण 
।</p>
<p>हे दोनी धर्म देहींचे जाण । उपदेशीं देहपण मुख्यत्वें 
मिथ्या ॥१८॥</p>
<p>उपदेशू करूनि प्रमाण । सनकादिकीं ब्राह्मणपण ।</p>
<p>अद्यापि सांडिलें नाहीं जाण । माझें गुह्य ज्ञान 
पावले ॥१९॥</p>
<p>तेणेंचि उपदेशें निश्चित । नारद ब्राह्मणपणें वर्तत 
।</p>
<p>ब्रह्मानंदें डुल्लत । गात नाचत निजबोधें ॥७२०॥
</p>
<p>ऐसें जें चैतन्यघन । आपुलें स्वरूप आपण ।</p>
<p>स्वयें करिताहे स्तवन । निजमहिमान द्योतावया ॥२१॥
</p>
<blockquote>
<p><br/></p>

<p>अहं योगस्य साङ्ख्यस्य सत्यस्यर्तस्य तेजसः ।</p>
<p>परायणं द्विजश्रेष्ठाः श्रियः कीर्तेर्दमस्य 
च ॥ ३९ ॥</p>
<p><br/></p>
</blockquote>

<p>सांख्य जें परम ज्ञान । योग अष्टांगादिसाधन ।</p>
<p>सत्याचें सत्यपण । सत्यस्वरूप जाण मी एक ॥२२॥</p>
<p>पहां पां ज्या सत्याच्या ठायीं । संत सद्धर्में 
राहिले पाहीं ।</p>
<p>सूनृत जे वाचा तेही । मजवेगळी कांहीं हों नेणे ॥२३॥
</p>
<p>तेजाची जे प्रगल्भता । ते माझेनि तेजें सतेजता ।
</p>
<p>श्रियेची जे ऐश्वर्यता । जाण तत्त्वतां माझेनि 
॥२४॥</p>
<p>कीर्ति माझेनि कीर्तनें । सदा वंदिजे साधुजनें 
।</p>
<p>मजवेगळें कीर्तीचें जिणें । कोणी पोसणें न घेती 
॥२५॥</p>
<p>माझेनि तेजें निग्रहता । निग्रहो करी समस्तां ।
</p>
<p>अदम्या दमू दमिता । जाण तत्त्वतां माझेनि ॥२६॥</p>
<p>येथ ध्येय आणि ध्यान । कां साध्य आणि साधन ।</p>
<p>या अवघियां मी अधिष्ठान । मजवेगळें भान यां कैंचें 
॥२७॥</p>
<p>तुम्ही ब्राह्मण अतिश्रेष्ठ । मजही पूज्यपणें वरिष्ठ 
।</p>
<p>यालागीं निजज्ञान चोखट । तुम्हांसी म्यां प्रकट 
सांगीतलें ॥२८॥</p>
<blockquote>
<p><br/></p>

<p>मां भजन्ति गुणाः सर्वे निर्गुणं निरपेक्षकम्‌ 
।</p>
<p>सुहृदं प्रियमात्मानं साम्यासङ्गादयोऽगुणाः ॥ 
४० ॥</p>
<p><br/></p>
</blockquote>

<p>मी वस्तुतां निरपेक्ष निर्गुण । त्या माझ्या ठायीं 
भजोनि गुण ।</p>
<p>सहृद आत्मा प्रिय जाण । ऐसें लक्षण मज करिती ॥२९॥
</p>
<p>समता आणि असंगता । याही गुणांच्या अवस्था ।</p>
<p>आणूनि ठेविती माझ्या माथां । गुणस्वभावतां लक्षणें 
॥७३०॥</p>
<p>हो कां सबळ बळें अंधकार । कैं युद्धा आला सूर्यासमोर 
।</p>
<p>तरी तमारी हा बडिवार । सूर्या आंधार जेवीं देत ॥३१॥
</p>
<p>कोणें धरोनियां आकाश । घटीं घातलें सावकाश ।</p>
<p>तरी घटयोगें घटाकाश । मिथ्या गगनास नांव आलें ॥३२॥
</p>
<p>नाहीं घटासी आतळला । गगनींचा गगनींच संचला ।</p>
<p>तो घटें घटचंद्रमा केला । मूर्खासी मानला सत्यत्वें 
॥३३॥</p>
<p>तेवीं मी केवळ निर्गुण । त्या माझ्या ठायीं भजोनि 
गुण ।</p>
<p>सुहृद आत्मा इत्यादि जाण । असंगादि लक्षण मज देती 
॥३४॥</p>
<p>गुणासी मी नातळें जरी । तरी मज म्हणती लीलाधारी ।
</p>
<p>एवं गुणचि गुणांमाझारीं । मिथ्या मजवरी आळ हा ॥३५॥
</p>
<p>तेथ मी घेता ना देता । कर्ता ना करविता ।</p>
<p>हे माझी निजस्वभावता । येर ते अवस्था गुणांची ॥३६॥
</p>
<p>एवं पूर्वापर अतिविचित्र । सांगोनि ज्ञानविज्ञाननिर्धार 
।</p>
<p>त्या इतिहासाचा उपसंहार । स्वयें सारंगधर करीतसे 
॥३७॥</p>
<blockquote>
<p><br/></p>

<p>इति मे छिन्नसंदेहा मुनयः सनकादयः ।</p>
<p>सभाजयित्वा परया भक्त्यागृणत संस्तवैः ॥ ४१ ॥</p>
<p><br/></p>
</blockquote>

<p>आत्मज्ञानी परम दक्ष । मुमुक्षुंमाजीं अतिनेटक 
।</p>
<p>संदेहापन्न सनकादिक । म्यां यापरी देख निःसंदेह 
केले ॥३८॥</p>
<p>सदा सावधानें निर्मळ । माझ्या भजनीं अतिप्रेमळ 
।</p>
<p>सदा मद्‌रूपें मननशीळ । अव्याकुळ श्रवणार्थी ॥३९॥
</p>
<p>उद्धवा तिंहीं ऐकतां माझी गोष्टी । माझ्या स्वरूपीं 
घातली मिठी ।</p>
<p>मद्‌रूप झाले उठा‌उठी । बाप जगजेठी ब्रह्मपुत्र 
॥७४०॥</p>
<p>तिंहीं दृश्य द्रष्टा दर्शन । त्रिपटीचें केलें 
शून्य ।</p>
<p>परब्रह्मचि झाले पूर्ण । माझेनि जाण उपदेशें ॥४१॥
</p>
<p>परम पावले समाधान । गद्यपद्यादि सुलक्षण ।</p>
<p>माझें करोनियां स्तवन । पूजाविधान मांडिलें ॥४२॥
</p>
<blockquote>
<p><br/></p>

<p>तैरहं पूजितः सम्यक्‌ संस्तुतः परमर्षिभिः ।</p>
<p>प्रत्येयाय स्वकं धाम पश्यतः परमेष्ठिनः ॥ ४२ ॥
</p>
<p>इति श्रीमद्‍भागवते महापुराणे पारमहंस्यां एकादशस्कंधे 
त्रयोदशोऽध्यायः ॥ १३ ॥</p>
<p><br/></p>
</blockquote>

<p>जरी पूज्यपूजकता गेली । तरी तिंहीं गुरूची पूजा 
केली ।</p>
<p>सांडूनि द्वैताची भुली । पूजा मांडिली अतिप्रीतीं 
॥४३॥</p>
<p>शिष्य झालियाही ब्रह्मसंपन्न । त्याहीवरी त्यासी 
गुरु पूज्य जाण ।</p>
<p>सद्‍गुरु तोचि ब्रह्म पूर्ण । हे पावली खूण सनकादिकां 
॥४४॥</p>
<p>ज्याच्या बोलासरिसेंचि पाहें । अवघें ब्रह्मचि 
हो‌ऊनि ठाये ।</p>
<p>त्या सद्‍गुरूचे पूज्य पायें । सांगूं काये बोलवरी 
॥४५॥</p>
<p>ज्यासी परब्रह्म आलें हाता । तोचि जाणे सद्‍गुरूची 
पूज्यता ।</p>
<p>इतरांसी हे न कळे कथा । अनुमानता बोलवरी ॥४६॥</p>
<p>ते सनकादिक समस्त । माझी पूजा करोनि यथोक्त ।</p>
<p>वारंवार स्तवन करीत । चरणा लागत पुनःपुनः ॥४७॥</p>
<p>माझ्या भजनीं एकमुख । माझिया निजभावें अतिभाविक 
।</p>
<p>मज अवाप्तकामासी सुख । त्यांचे पूजनीं देख उथळलें 
॥४८॥</p>
<p>मग करूनि प्रदक्षिणा । ते लागले माझिया चरणा ।</p>
<p>परम सुख झालें ब्राह्मणां । वचनार्थें जाणा माझेनी 
॥४९॥</p>
<p>पहात असतां प्रजापती । सनकादिक उभे असती ।</p>
<p>त्यांदेखतां निजधामाप्रती । शीघ्रगती मी आलों ॥७५०॥
</p>
<p>माझे शिष्य सनकादिक । उद्धवा या रीतीं झाले देख ।
</p>
<p>तो इतिहास अलोलिक । तुज म्यां सम्यक सांगीतला ॥५१॥
</p>
<p>ते योगियांमाजीं अति‌उद्‍भट । भक्तांमाजीं अतिश्रेष्ठ 
।</p>
<p>ज्ञानियांमाजीं अतिवरिष्ठ । शिष्य चोखट सनकादिक 
॥५२॥</p>
<p>हंसगीतनिरूपण । पुरातन जें ब्रह्मज्ञान ।</p>
<p>तें उद्धवासी श्रीकृष्ण । प्रसन्न हो‌ऊन दीधलें 
॥५३॥</p>
<p>भागवतपंथें चालतां । हे पुरातन ब्रह्मकथा ।</p>
<p>एका एकादशू पाहतां । स्वभावें हाता पैं आली ॥५४॥
</p>
<p>जीं हंसमुखींचीं चिद्रत्‍नें । जीं सनकादिकां झालीं 
भूषणें ।</p>
<p>उद्धवा अळंकारिला श्रीकृष्णें । तें शेष जनार्दनें 
मज दीधलें ॥५५॥</p>
<p>सनकादिक-उद्धवाचें शेष । हाता आलें हा बोल वोस ।</p>
<p>ते गोष्टीसी जाहले बहु दिवस । म्हणाल वायस हा जल्पू 
॥५६॥</p>
<p>कृतयुगीं शंखासुरासी । देवें मर्दिलें होतें त्यासी 
।</p>
<p>ते ठायीं अद्यापि सभाग्यासी । अव्हाशंखासी पावती 
॥५७॥</p>
<p>रामें पूर्वीं अयोध्येसी । केलें होतें महायागासी 
।</p>
<p>तेथें हविःशेष लोकांसी । अद्याप हातासी येतसे ॥५८॥
</p>
<p>तैसेंचि येथें भागवतीं । जनार्दनकृपापद्धतीं ।
</p>
<p>सनकादिकांची शेषप्राप्ती । एकादशार्थीं आम्हां 
झाली ॥५९॥</p>
<p>मागेंपुढें अवघें एक । हा एकादशाचा विवेक ।</p>
<p>तेणें सनकादिक -उद्धवशेख । आम्हांम्ही देख प्राप्त 
झालें ॥७६०॥</p>
<p>करूं नेदितां गयावर्जनीं । न रिघवे समर्थजनीं ।
</p>
<p>ते पदीं माशीलालागुनी । निवारण कोणी करीना ॥६१॥
</p>
<p>तेवीं नाना शास्त्रार्थयुक्तींसी । शिणतां समर्थ 
साधकांसी ।</p>
<p>प्राप्ती नव्हे ज्ञानशेषासी । ते झाली आम्हांसी 
एकादशें ॥६२॥</p>
<p>हंसकृष्ण जनार्दन । स्वरूप एक नामें भिन्न ।</p>
<p>तेणें घालूनि बोधांजन । जुना ठेवा जाण दाखविला ॥६३॥
</p>
<p>तेथ मी एका एकू देखता । आणि तो एकू मातें दाखविता 
।</p>
<p>हेही नुरेचि बोध्यबोधकता । पाहता पाहविता तोचि 
तो ॥६४॥</p>
<p>आरसा आलिया मुख दिसे । तो गेलिया तें न दिसे ।</p>
<p>परी येणें जाणें मुखासी नसे । ते सहजेंचि असे संचलें 
॥६५॥</p>
<p>आरिशाचें मुख आरिसें नेलें । परी पाहातया नाहीं 
ऐसें झालें ।</p>
<p>जें कटकटा माझें मुख गेलें । तें असे संचलें तो जाणे 
॥६६॥</p>
<p>तेवीं अज्ञानें न्यावें । कां ज्ञान झालिया यावें 
।</p>
<p>तैसें वस्तूसी न संभवे । तें असे स्वभावें संचलें 
॥६७॥</p>
<p>तैसें देखतें आणि दाखवितें । दोनी जा‌ऊनियां तेथें 
।</p>
<p>माझें मीपण जें जुनें होतें । तें दाविलें मातें 
जनार्दनें ॥६८॥</p>
<p>जेवीं सूर्याचेनि प्रकाशें । सूर्येंचि कीं सूर्यो 
दिसे ।</p>
<p>तेवीं माझेनि निजप्रकाशें । मज मीचि असें देखत ॥६९॥
</p>
<p>ऐशियाही ठायीं जाण । कैंचें नवें जुनें ज्ञान ।</p>
<p>बहु काळ ठेविलें सुवर्ण । त्यासी म्हणे कोण कुहजकू 
॥७७०॥</p>
<p>कालचाचि आजि उगवला । तो सूर्य काय म्हणावा शिळा ।
</p>
<p>कीं आजिचा अग्नि सोंवळा । कालचा काय वोंवळा म्हणों 
ये ॥७१॥</p>
<p>तेवीं सनकादिकांचें जें ज्ञान । तेंचि मराठीभाषेमाजीं 
जाण ।</p>
<p>येथें ठेवूं जातां दूषण । दोषी आपण हो‌इजे ॥७२॥</p>
<p>कां सुवर्णाचें केलें सुणें । परी तें मोलें नव्हेचि 
उणें ।</p>
<p>तेवीं सनकादिकांचीं ज्ञानें । देशभाषा हीनें नव्हतीच 
॥७३॥</p>
<p>जेवीं कां गुळाचें कारलें केलें । परी तें कडूपणा 
नाहीं आलें ।</p>
<p>तेवीं हंसगीत मराठें झालें । नाहीं पालटलें चिन्मात्र 
॥७४॥</p>
<p>जें मोल मुकुटींच्या हेमासी । तेंचि मोल सुवर्णश्वानासी 
।</p>
<p>जो कां ग्राहिक सुवर्णासी । तो घे दोघांसी समत्वें 
॥७५॥</p>
<p>तैसें आत्मानुभवी जे येथें । ते मानितील या ग्रंथातें 
।</p>
<p>येर ते हेळसितील यातें । निजभावार्थें न घेती ॥७६॥
</p>
<p>जे वंदिती कां निंदिती । ते दोघे आम्हां ब्रह्ममूर्ती 
।</p>
<p>हे निजात्मभावाची प्रतीती । केली निश्चितीं जनार्दनें 
॥७७॥</p>
<p>एका जनार्दना शरण । रिघतां विरालें एकपण ।</p>
<p>जेवीं कां समरसोनि लवण । स्वयें जाण समुद्र झालें 
॥७८॥</p>
<p>तेथे एका आणि जनार्दन । एक झाले हें म्हणे कोण ।</p>
<p>जेवीं डोळ्यांचें देखणेपण । डोळाचि आपण स्वयें 
जाणे ॥७९॥</p>
<p>डोळ्यांनी आरिसा प्रकाशिजे । तेथें डोळेनि डोळा 
पाहिजे ।</p>
<p>तेवीं हें ज्ञान जाणिजे । देखणें देखिजे देखणेनी 
॥७८०॥</p>
<p>सांडोनियां एकपण । एका जनार्दना शरण ।</p>
<p>हेंचि हंसगीतनिरूपण । झालें परिपूर्ण पूर्णत्वें 
॥७८१॥</p>
<blockquote>
<p><br/></p>
<p>इति श्रीभागवते महापुराणे एकादशस्कंधे एकाकारटीकायां
</p>
<p>श्रीकृष्णोद्धवसंवादे हंसगीतनिरूपणं नाम त्रयोदशोऽध्यायः 
॥१३॥</p>
<p>॥ श्रीकृष्णार्पणमस्तु ॥ ॥ मूळ श्लोक ॥४२॥ ओंव्या 
॥७८१॥</p>
<p><br/></p>
</blockquote>

</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

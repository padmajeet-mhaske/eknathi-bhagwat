<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body bgcolor="#ffffff">
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय चौथा</h2>
<p><br/></p>
<p>॥ श्रीगणेशाय नमः ॥ श्रीकृष्णाय नमः ॥ </p>
<p>ॐ नमो श्रीगुरु शिवशिवा । नमनें जीवत्व जीवा । </p>
<p>नुरविसी तेथें देहभावा । कैसेनि रिघावा हो‌ईल ॥ 
१ ॥ </p>
<p>जीवें घे‌उनि जीवा । देहत्व मोडूनि देहभावा । </p>
<p>याहीवरी करविसी सेवा । हें लाघव देवा नवल तुझें ॥ 
२ ॥ </p>
<p>जीव घे‌ऊनि शंखासुरा । त्याच्या वागविसी कलेवरा 
। </p>
<p>तो तूं रिघोनि मजभीतरा । माझिया शरीरा वागविसी ॥ 
३ ॥ </p>
<p>शंख मधुर ध्वनी गाजे । तो वाजवित्याचेनि वाचे । </p>
<p>तेवीं म्यां जें जें बोलिजे । तें तें बोलणें साजे 
तुझेनि ॥ ४ ॥ </p>
<p>आतां माझें ’शरीर’ जें चळे । तें तुझेनि आंगिकें 
मळें । </p>
<p>’कर्में’ निपजतीं सकळें । सत्ताबळें तुझेनि ॥ ५ 
॥ </p>
<p>माझे देहींचें जें ’मीपण’ । तें तूंचि झालासी आपण 
। </p>
<p>तुझेनि प्राणें ’प्राण’ । माझाही जाण चळे देवा ॥ 
६ ॥ </p>
<p>’दृष्टी’ जें जें काहीं देखे । तें तें तुझेनि ज्ञान‍उन्मेखें 
। </p>
<p>’श्रवणीं’ जें जें कांहीं ऐकें । तें तें नेटकें 
अवधान तुझें ॥ ७ ॥ </p>
<p>’रसना’ जें जें कांहीं चाखे । तें तें तुझेनि स्वादमुखें 
। </p>
<p>’बुद्धि’ जाणपणें तोखे । तेहीं अतिनिकें वेदकत्व 
तुझें ॥ ८ ॥ </p>
<p>’मन’ मनपणें अतिचपळ । तेंही तुझेंचि आंगिक बळ । </p>
<p>विवेका ’विवेकु’ प्रबळ । अतिसोज्ज्वळ तुझेनि ॥ 
९ ॥ </p>
<p>’वाचा’ जें जें कांहीं वदे । तें वाचिकत्व तुझेनि 
शब्दें । </p>
<p>’बोधु’ जेणें उव्दोधे । तो तुझेनि प्रबोधें प्रबोधु 
॥ १० ॥ </p>
<p>’जागृती’ जागे तुझेनि हरिखें । ’स्वप्न’स्वप्न 
तुझेनि देखे ।</p>
<p>’सुषुप्ती’सुखावे जेणें सुखें । पुर्ण संतोखें 
तुझेनि ॥ ११ ॥ </p>
<p>मी जे जे ’विषय’भोगीं। तें भोक्तेपण तुझें अंगीं 
। </p>
<p>तुझेनि निजसंयोगीं । मीपणें जगीं वर्तविशी मज ॥ 
१२ ॥ </p>
<p>माझें करूनि खांबसुत्र । तूं झालसी सुत्रधार । </p>
<p>हालवूनियां निजसूत्र। कर्मे विचित्र करविशी ॥ १३ 
॥ </p>
<p>ऐशिया श्रीजनार्दना । जग चेतवित्या चिद्‍घना । 
</p>
<p>कृपाळुवा जगज्जीवना । नमन श्रीचरणा तुझेनि तुज 
॥ १४ ॥ </p>
<p>यापरी मजमाजीं तूं चाळिता । चाळकत्वें करविसी ग्रंथा 
। </p>
<p>तेथें मी एक कवित्वकर्ता । हे जाणावी तत्वतां स्थूळबुद्धी 
॥ १५ ॥ </p>
<p>एका एकु जनार्दनीं । कीं जनार्दनु एकपणीं । </p>
<p>इये पृथक्‌ नामांचीं लेणीं । ले‌ऊनि एकपणीं मिरविसी 
तुं ॥ १६ ॥ </p>
<p>जेवीं कनकाचें भूषण । कीं भूषणीं कनकसंपूर्ण । </p>
<p>तेवीं एका आणि जनार्दन । एकत्वें जाण जनार्दनचि 
॥ १७ ॥ </p>
<p>ऐशी ऐकोन विनवणी । सदुरु तुष्टला संतोषोनी । </p>
<p>येथें भिन्न भिन्न सोसणी । न लगे निरुपणीं करणें 
तुज ॥ १८ ॥ </p>
<p>जेव्हां कापुरा आगी झगटे । तेव्हांचि कापुरत्व 
खुंटे । </p>
<p>सच्छिष्यासी सद्‍गुरु भेटे । तेव्हांचि फिटे भिन्नभेदु 
॥ १९ ॥ </p>
<p>जेणें फिटे भिन्नभेदु । तो श्रीभागवतीं निजबोधु 
। </p>
<p>वसुदेवाप्रती नारदु । सांगत संवादु इतिहासाचा ॥ 
२० ॥ </p>
<p>ज्या इतिहासाचा अर्थ । परिसतां प्रगटे परमार्थ 
। </p>
<p>स्वानंदबोध हृदयांत । श्रवणें सदोदित श्रोते होती 
॥ २१ ॥ </p>
<p>तंव श्रोते संतसमुदावो । म्हणती कैसा नवलावो । </p>
<p>सद्‍गुरुस्तवनीं ब्रह्मभावो । साधिला आवो अभेदत्वें 
॥ २२ ॥ </p>
<p>हे सद्‍गुरूची विनवणी । कीं ब्रह्मसुखाची खाणी 
। </p>
<p>परिसतां सप्रेम बोलणीं । रिझली आयणी सज्जनांची 
॥ २३ ॥ </p>
<p>या देशभाषा वाणी । उघडिली परमार्थाची खाणी । </p>
<p>बोल नव्हती हे स्पर्शमणी । लागतां श्रवणी पालटे 
जीव ॥ २४ ॥ </p>
<p>यापरी श्रीभागवतीं । अनुपम अगाध स्थिति । </p>
<p>ते कथेची संगति । लावी सुनिश्‌ चितीं अर्थावबोधें 
॥ २५ ॥ </p>
<p>ऐकोनि संतांचें वचन । शिरीं वंदोनि त्यांचे चरण 
। </p>
<p>पुढील कथानिरुपण । श्रोतीं सावधान परिसावें ॥ २६ 
॥ </p>
<p>येथें तृतीय अध्यायाचे अंतीं । निरुपितां तांत्रिक 
भक्ति । </p>
<p>भजावें आवडेल ते मूर्ति । रायासी तदर्थी प्रश्न 
स्फुरला ॥ २७ ॥ </p>
<p>देवो एकचि त्रिजगतीं । त्याच्या किती अवतारमूर्ति 
। </p>
<p>जन्म कर्म अनेक व्यक्ती । हेंचि मुनीप्रति पुसतु 
॥ २८ ॥ </p>
<blockquote>
<p><br/></p>
<cite><p>श्रीराजोवाच । </p></cite>
<p>यानि यानीह कर्माणि यैर्यैः स्वच्छन्दजन्मभिः 
। </p>
<p>चक्रे करोति कर्ता वा हरिस्तानि ब्रुवन्तु नः ॥ १ ॥ </p>
<p><br/></p>
</blockquote>

<p>मुनीश्रवांचें अगाध ज्ञान । त्याहीवरी रसाळ निरुपण 
। </p>
<p>तेंणें रायाचें वेधलें मन । प्रश्नावरी प्रश्न 
यालागीं पुसे ॥ २९ ॥ </p>
<p>तो म्हणे देवधिदेवो हरि । स्वलीला कैसीं जन्में 
धरी । </p>
<p>स्वेच्छा जीं जी कर्मे करी । ते अगाध थोरी मज सांगा 
॥ ३० ॥ </p>
<p>म्हणती देवा नाहीं जन्म । तेथें कैंचें पुसशी कर्म 
। </p>
<p>देवो अरूप अनाम । त्यासी जन्म कर्म असेना ॥ ३१ ॥ </p>
<p>तो ’अजन्मा’परी जन्म धरी । ’अकर्मा’ परी कर्मे करी 
। </p>
<p>’विदेही’ तो देह्धारी । हो‌ऊनि संसारीं स्वधर्म 
पाळी ॥ ३२ ॥ </p>
<p>त्याच्या अवतारांची स्थिति । कवण जन्म कवण व्यक्ति 
। </p>
<p>किती अवतार किती मूर्ति । कृपेनें मजप्रती सांगा 
स्वामी ॥ ३३ ॥ </p>
<p>जे कां अतीत अनागत । वर्तमान जे प्रस्तुत । </p>
<p>ते अवतार समस्त । इत्थंभूत सांगावे ॥ ३४ ॥ </p>
<p>हरिचरित्र अवतारगुण । प्रतीपादन करावयाचा प्रश्न 
। </p>
<p>तो सांगावया जयंतीनंदन । स्वानंदें पूर्ण ’द्रुमिल’ 
सांगे ॥ ३५ ॥ </p>
<blockquote>
<p><br/></p>
<cite><p>श्रीद्रुमिल उवाच । </p></cite>
<p>यो वा अनन्तस्य गुणाननन्ताननुक्रमिष्यन्‌ स तु 
बालबुद्धिः । </p>
<p>रजांसि भूमेर्गणयेत्कथञ्चित्‌ कालेन नैवाखिलशक्तिधाम्नः 
॥ २ ॥ </p>
<p><br/></p>
</blockquote>

<p>ज्याची लीलाशक्ति अपरिमित । ऐशा अनंत शक्ति ज्याच्या 
नखांत । </p>
<p>यालागीं तो ’अनंत’ म्हणत । त्याचे गुण समस्त गणवती 
कोणा ॥ ३६ ॥ </p>
<p>त्या अनंताचि गुणसमृद्धी । गणूं म्हणे तो बालबुद्धि 
। </p>
<p>जेवीं का आकाशाची वृद्धि । मुंगिये त्रिशुद्धी 
न करवी माप ॥ ३७ ॥ </p>
<p>सागरींचें जळ संपूर्ण । केवीं गणूं शके लवण । </p>
<p>तेवीं अनंताचे अनंत गुण । आकळी कवण निजसत्ता ॥ ३८ 
॥ </p>
<p>पर्जन्याचिया धारा । गणितां येतील नृपवरा । </p>
<p>पृथ्वीचिया दूर्वांकुरां । सुखें महावीरा गणितां 
येती ॥ ३९ ॥ </p>
<p>वारा अफाट धांवे । तोही गणितातें पावे । </p>
<p>निमेषोन्मेषांचे यावे । त्यांसीही संभवे गणित राया 
॥ ४० ॥ </p>
<p>पृथ्वीचिया परिमाणा । काळें काळें होय गणना । </p>
<p>परी भगवंताचिया गुणां । वेदांसहि जाणा गणित नव्हे 
॥ ४१ ॥ </p>
<p>भगवंताचें नाम एक । घेतां वेद झाले मूक । </p>
<p>त्याचे गुण गणितां सकळिक । शेषाचें मुख दुखंड झालें 
॥ ४२ ॥ </p>
<p>त्या अनंताचे अनंत गुण । येथ गणूं शके कवण । </p>
<p>कांहीं एक संक्षेपें जाण । सांगेन लक्षण अवतारांचें 
॥ ४३ ॥ </p>
<p>भूतैर्यदा पञ्चभिरात्मसृष्टैः पुरं विराजं विरचय्य 
तस्मिन्‌ । </p>
<blockquote>
<p><br/></p>
<p>स्वांशेन विष्टः पुरुषाभिधानमवाप नारायण आदिदेवः 
॥ ३ ॥ </p>
<p><br/></p>
</blockquote>
<p>अवतारांमाजीं प्रथमतां । ’पुरुषावतारांची’ कथा 
। </p>
<p>द्रुमिल झाला सांगता । ऐक तत्वतां महाराजा ॥ ४४ ॥ 
</p>
<p>नारायणें आत्मशक्तीं । पंचमहाभूतें भूताकृती । 
</p>
<p>सृजूनियां यथानिगुतीं । ब्रह्मांडाची स्थिति निर्माण 
केली ॥ ४५ ॥ </p>
<p>’विराजपुर’ ब्रह्मांडा नाम । तेथ लीला प्रवेशे 
देवोत्तम । </p>
<p>यालागीं ’पुरुष’ हें नाम । पुरुषोत्तम स्वांशें 
पावे ॥ ४६ ॥ </p>
<p>त्याचेनि अंशयोगें प्रकृति । झाली प्रजांतें प्रसवती 
। </p>
<p>यालागीं ’पुरुष’ नामस्थिति । जाण निश्चितीं पावला 
॥ ४७ ॥ </p>
<p>तो अकर्तात्मयोगयुक्तीं । जग चेतवी चिच्छक्तीं 
। </p>
<p>ज्याचेनि जगा जगत्वें स्फूर्ति । त्याची गुणकीर्ति 
दों श्लोकीं सांगों ॥ ४८ ॥ </p>
<blockquote>
<p><br/></p>
<p>यत्काय एष भुवनत्रयसन्निवेशो । यस्येन्द्रियैस्तनुभृतां 
उभयेन्द्रियाणि । </p>
<p>ज्ञानं स्वतः श्वसनतो बलमोज ईहा । सत्त्वादिभिः 
स्थितिलयोद्‍भव आदिकर्ता ॥ ४ ॥ </p>
<p><br/></p>
</blockquote>
<p>त्रैलोक्य वसे जें कांही । तेंचि शरीर त्याचें पाहीं 
। </p>
<p>ज्याचेनि योगें देही । ठायींच्या ठायीं वर्तती 
॥ ४९ ॥ </p>
<p>ब्रह्मादिक जे तनुधारी । त्यांच्या ज्ञानकर्मेंद्रियांची 
थोरी । </p>
<p>ज्याचेनि इंद्रियेंकरीं । निजव्यापारीं वर्तती 
॥ ५० ॥ </p>
<p>जो जगाचे नयनांचा नयन । जो जगाच्या घ्राणांचें घ्राण 
। </p>
<p>जो जगाच्या श्रवणांचें श्रवण । रसनेची जाण रसना 
जो कां ॥ ५१ ॥ </p>
<p>जो जगाच्या हातांचे हात । ज्याचे पाय जगाच्या पायांत 
। </p>
<p>जो वाचेची वाचा निश्चित । एवं उभय इंद्रियांआंत 
इंद्रियें ज्याचीं ॥ ५२ ॥ </p>
<p>जीवाच्या ठायीं जें कां ज्ञान । तेंही त्याचेनि 
ज्ञानें जाण । </p>
<p>त्यासी ज्ञानदाता नाहीं आन । स्वयें ज्ञानघन स्वभावतांचि 
॥ ५३ ॥ </p>
<p>ज्याचेनि प्राणें जाण । जगाचा चळे प्राण । </p>
<p>बळ तेज क्रियाचरण । जगासी संपूर्ण ज्याचेनि ॥ ५४ 
॥ </p>
<p>रजतमसत्वादिगुणयुक्त । उत्पत्तिस्थितिप्रळयान्त 
। </p>
<p>मूळीं आदिकर्ता भगवंत । जाण तो निश्चित ’पुरुषावतार’ 
॥ ५५ ॥ </p>
<p>सत्वादि त्रिगुणावस्था । उत्पत्तिस्थितिलयकर्ता 
। </p>
<p>तेही गुणावतारकथा । ऐक नृपनाथा सांगेन ॥ ५६ ॥ </p>
<blockquote>
<p><br/></p>
<p>आदावभूच्छतधृती रजसास्य सर्गे । विष्णुः स्थितौ 
क्रतुपतिर्द्विजधर्मसेतुः । </p>
<p>रुद्रोऽप्ययाय तमसा पुरुषः स आद्य । इत्युद्‍भवस्थितिलयाः 
सततं प्रजासु ॥ ५ ॥ </p>
<p><br/></p>
</blockquote>

<p>तोचि आदिकल्पीं उत्पत्ति । रजोगुणें राजसा शक्तीं 
। </p>
<p>स्वयें झाला शतधृती । ’ब्रह्मा’ म्हणती जयातें 
॥ ५७ ॥ </p>
<p>एवं ब्रह्मरूपें उत्पत्ति । सृजिता झाला राजसा 
शक्तीं । </p>
<p>तेथें प्रतिपाळावया स्वधर्मस्थिति । सत्वगुणें 
निश्चितीं ’श्रीविष्णु’ जाहला ॥ ५८ ॥ </p>
<p>तो द्विजधर्मप्रतिपाळणु । यज्ञभोक्ता श्रीविष्णु 
। </p>
<p>देखतां धर्माचा अवगुणु । अवतरे नारायणु नानावतारीं 
॥ ५९ ॥ </p>
<p>तोचि ये सृष्टीचे प्रांतीं । तमोगुणें तामसा शक्तीं 
। </p>
<p>स्वयें जाहला ’रुद्रमूर्ति’। सकळ कल्पांतीं निर्दाळितु 
॥ ६० ॥ </p>
<p>जो शेताची पेरणी करी । तोचि राखे देखे सोकरी । </p>
<p>तोचि वाळलियावरी । संवगणी करी सर्वांची ॥ ६१ ॥ </p>
<p>तेवीं उत्पत्तिकाळीं तोचि ब्रह्मा । स्थितिकाळीं 
तोचि विष्णुनामा । </p>
<p>प्रळयाकाळींही रुद्रपमा । ये पुरुषोत्तमा तेचि 
नामें ॥ ६२ ॥ </p>
<p>यालागीं तो आदिकर्ता । श्रुतिशास्त्रीं दृढ वार्ता 
। </p>
<p>दक्षकश्यपादिकां कर्तव्यता । त्यांसी समर्थता 
याचेनि ॥ ६३ ॥ </p>
<p>यापरी विचारितां । हाचि एक सकळ कर्ता । </p>
<p>यावांचून कर्तव्यता । अणुमात्रता नव्हे आना ॥ ६४ 
॥ </p>
<p>जो सृष्टीपूर्वीं स्वयंभ असे । जेणें उत्पत्तिस्थितिप्रळयो 
भासे । </p>
<p>तोचि आदिकर्ता अनायासें । तोचि निजांशें पुरुषावतारु 
॥ ६५ ॥ </p>
<p>ऐक राया अतिविचित्र । जें परिसतां पुण्य पवित्र 
। </p>
<p>तो नारायणाचा अवतार । ज्याचें चरित्र अलोलिक ॥ ६६ 
॥ </p>
<blockquote>
<p><br/></p>
<p>धर्मस्य दक्षदुहितर्यजनिष्ट मूर्त्यां । नारायणो 
नर ऋषिप्रवरः प्रशान्तः । </p>
<p>नैष्कर्म्यलक्षणमुवाच चचार कर्म । योऽद्यापि चास्त 
ऋषिवर्यनिषेविताङ्‌घ्रिः ॥ ६ ॥ </p>
<p><br/></p>
</blockquote>
<p>जो अजन्मा नित्य त्रिभुवनीं । जो न जन्मोनि जन्मला 
योनीं । </p>
<p>तेणें धर्माची धर्मपत्नी । केली जननी दक्षकन्या 
’मूर्ती’ ॥ ६७ ॥ </p>
<p>ते मूर्तिमातेच्या उदरीं । नर-नारायण अवतारी । </p>
<p>एकचि दोंरूपेंकरीं । धर्माच्या घरीं अवतरले ॥ ६८ 
॥ </p>
<p>तेणें नारदादिकांसी जाण । निरूपिलें नैष्कर्म्यलक्षण 
। </p>
<p>स्वयें आचरला आपण । तें कथन ऐक राया ॥ ६९ ॥ </p>
<p>’नारायण’ म्हणसी कोणे देशीं । तो बदरिकाश्रमीं 
आश्रमवासी । </p>
<p>नारद सनकादिक ऋषि । अद्यापि त्यापासीं सेवेसी असती 
॥ ७० ॥ </p>
<p>त्यासी स्वस्वरूपाचें लक्ष । सहजीं असे प्रत्यक्ष 
। </p>
<p>ते स्वरूपनिष्ठेचा पक्ष । अलक्ष्याचें लक्ष्य प्रबोधी 
स्वयें ॥ ७१ ॥ </p>
<p>तया स्वरूपाचा निजबोध । स्वयें पावावया विशद । </p>
<p>अद्यापवरी ऋषिवृंद । नित्य संवाद करिताति त्यासीं 
॥ ७२ ॥ </p>
<p>जें स्वरूप लक्षेना जनीं । तें विशद करूनि दे वचनीं 
। </p>
<p>तेंचि अनुग्रहेंकरूनी । अनुभवा आणी तत्काळ ॥ ७३ 
॥ </p>
<p>ज्ञाते बहुसाल ऋषीश्वर । त्यांमाजीं नारायण‍अवतार 
। </p>
<p>तेथ वर्तलें जें चरित्र । अतिविचित्र ऐक राया ॥ ७४ ॥ </p>
<blockquote>
<p><br/></p>
<p>इन्द्रो विशङ्क्य मम धाम जिघृक्षतीति । कामं न्ययुङ्क्त 
सगणं स बदर्युपाख्यम्‌ । </p>
<p>गत्वाप्सरोगणवसन्तसुमन्दवातैः । स्त्रीप्रेक्षणेषुभिरविध्यदतन्महिज्ञः 
॥ ७ ॥ </p>
<p><br/></p>
</blockquote>
<p>ऐसा नारायणाचा प्रताप । देखोनि निष्ठा दृढ तप । </p>
<p>तेणें इंद्रासी आला कंप । म्हणे स्वर्ग निष्पाप 
घे‌ईल माझा ॥ ७५ ॥ </p>
<p>त्याचें तप देखोनि परम । म्हणे गेलें गेलें स्वर्गधाम 
। </p>
<p>इंद्रें कोपें प्रेरिला काम । अप्सरासंभ्रमसमवेत 
॥ ७६ ॥ </p>
<p>कामसमवेत अप्सरा । सवें वसंतही दुसरा । </p>
<p>क्रोधु अवघियां पुढारा । जो तापसांतें पुरा नागवी 
सदा ॥ ७७ ॥ </p>
<p>तीर्थोतीर्थींच्या अनुष्ठाना । क्षमा नुपजे अंतःकरणा 
। </p>
<p>कोपु येतांच जाणा । करी उगाणा तपाचा ॥ ७८ ॥ </p>
<p>क्रोधु तापसांचा उघड वैरी । तापसां नागवी नानापरी 
। </p>
<p>तोही नारायणावरी । अवघ्यां अग्रीं चालिला ॥ ७९ ॥ 
</p>
<p>ऐशीं मिळोनि बिरुदायितें । आलीं बदरिकाश्रमा समस्तें 
। </p>
<p>नारायणु तप करी जेथें । उठावलीं तेथें अति‌आक्रमेंसीं 
॥ ८० ॥ </p>
<p>वसंतें श्रृंगारिलें वन । कोकिळा कलरवें गायन । 
</p>
<p>सुगंध शीतळ झुळके पवन । पराग संपुर्ण वरुषती सुमनें 
॥ ८१ ॥ </p>
<p>तेथ भ्रमरांचें झणत्कार । कामिनीगायन कामाकार । 
</p>
<p>हावभाव कटाक्षविकार । कामसंचार चेतविती ॥ ८२ ॥ </p>
<p>नव्हेचि कामिनीकामबाधा । पराक्रमु न चलेचि क्रोधा 
। </p>
<p>तोही सांडोनियां बिरुदा । परतला नुसधा म्लानवदनें 
॥ ८३ ॥ </p>
<p>मग मदनें मांडोनियां ठाण । विंधी कामिनीकटाक्षबाण 
। </p>
<p>तेणें घायें नारायण । अणुप्रमाण न डंडळेचि ॥ ८४ ॥ 
</p>
<p>शस्रें तोडितां आकाशासी । आकाश स्वयें सावकाशी 
। </p>
<p>तेवीं कामें छळीतां नारायणासी । तो निजसंतोषीं 
निर्द्वंद्व ॥ ८५ ॥ </p>
<p>आग्या निजतेजसत्ता । अग्नीतेज प्राशुं जातां । 
</p>
<p>तोंड जळे चवी चाखितां । तेवीं कामिनीकामता नारायणदृष्टीं 
॥ ८६ ॥ </p>
<p>नेणतां नारायणमहिमे । धांवोनि घाला घातला कामें 
। </p>
<p>तेव्हां अवघींच पराक्रमें । स्वनिंद्य धर्मे लाजलीं 
॥ ८७ ॥ </p>
<p>तेथ अवघीं झालीं पराङ्‍मुखें । पाठमोरीं निघालीं 
अधोमुखें । </p>
<p>तेव्हां त्यांची गति निःशेखें । नारायाण देखे खुंटिली 
॥ ८८ ॥ </p>
<p>इंद्रियनियंता नारायण । नेणोनि छळूं गेलीं आपण 
। </p>
<p>त्यापुढोनि पुनरागमन । सर्वथा जाण करवेना ॥ ८९ ॥ 
</p>
<p>मागें न निघवे निश्चितें । ऐसें जाणिनि समस्तें 
। </p>
<p>थोर गजबजलीं तेथें । भयचकितें व्याकुळें ॥ ९० ॥ </p>
<p>जाणोनि नारायणप्रताप । आतां कोपून दे‌ईल शाप । </p>
<p>येणें धाकें म्लानरूप । अतिसकंप भयभीतें ॥ ९१ ॥ </p>
<p>ऐशी देखोनि त्यांची स्थिति । कृपेनें तुष्टला कृपामूर्ति 
। </p>
<p>अणुमात्र कोपु नये चित्तीं । अभिनव शांति नारायणाची 
॥ ९२ ॥ </p>
<blockquote>
<p><br/></p>
<p>विज्ञाय शक्रकृतमक्रममादिदेवः । प्राह प्रहस्य 
गतविस्मय एजमानान्‌ । </p>
<p>मा भैष्ट भो मदन मारुत देववध्वो । गृह्णीत नो बलिमशून्यमिमं 
कुरुध्वम्‌ ॥ ८ ॥ </p>
<p><br/></p>
</blockquote>
<p>इंद्रें केला अपराध । तरी नारायणासी न येचि क्रोध 
। </p>
<p>बापु निजशांति अगाध । न मनी विरुद्ध कामादिकांचे 
॥ ९३ ॥ </p>
<p>न येचि कामादिकांवरी कोप । इंद्रासही नेदीच शाप 
। </p>
<p>नारायणाच्या ठायीं अल्प । कदा विकल्प नुपजेचि ॥ 
९४ ॥ </p>
<p>अपकार्‍यावरी जो कोपला । तो तत्काळ कोपें नागविला 
। </p>
<p>अपकार्‍या जेणें उपकार केला । तोचि दादुला परमार्थी 
॥ ९५ ॥ </p>
<p>अपकार्‍यां उपकार करिती । त्याचे नांव गा परम शांति 
। </p>
<p>ते शांतीची निजस्थिति । दावी लोकांप्रती आचरोनि 
॥ ९६ ॥ </p>
<p>परमार्थाची मुख्यत्वें स्थिति । पाहिजे गा परम 
शांति । </p>
<p>ते शांतिची उत्कट गति । दावी लोकांप्रती आचरोनि 
॥ ९७ ॥ </p>
<p>भयभीत कामादिक । अप्सरागण साशंक । </p>
<p>त्यातें अभयदानें सुख । दे‌ऊनियां देख नारायण बोले 
॥ ९८ ॥ </p>
<p>अहि कामवसंतदिक स्वामी । कृपा करूनि आलेति तुम्ही 
। </p>
<p>तुमचेनि पदाभिगमीं । आश्रमभूमी पुनीत झाली ॥ ९९ 
॥ </p>
<p>तुमचें झालिया आगमन । अवश्य करावें आम्हीं पूजन 
। </p>
<p>हेंचि आमुचें अनुष्ठान । कांहीं बळिदान अंगीकारा 
माझें ॥ १०० ॥ </p>
<p>अवो अप्सरा देवकांता । तुम्ही भेवों नका सर्वथा 
। </p>
<p>येथ आलिया समस्तां । पूज्य सर्वथा तुम्ही मज ॥ १ 
॥ </p>
<p>आश्रमा आलिया अतिथि । जे कोणी पूजा न करिती । </p>
<p>त्यांची शून्य पुण्यसंपत्ति । आश्रमस्थिति शून्य 
होये ॥ २ ॥ </p>
<p>तुम्हीं नांगीकारितां पूजन । कांहीं न घेतां बळिदान 
। </p>
<p>गेल्या हा आश्रम हो‌ईल शून्य । यालागीं कृपा करून 
पूजा घ्यावी ॥ ३ ॥ </p>
<p>आश्रमा आलिया अतिथी । तो पूज्य सर्वास सर्वार्थीं 
। </p>
<p>अतिथि आश्रमीं जे पूजिती । ते आश्रमकीर्ति शिव वानी 
॥ ४ ॥ </p>
<p>व्याही रुसलिया पायां पडती । तेवीं विमुख जातां 
अतिथि । </p>
<p>जे वंदोनियां सुखी करिती । ते सुख पावती स्वानंदे 
॥ ५ ॥ </p>
<p>व्याही रुसलिया कन्या न धाडी । अतिथि रुसलिया पुण्यकोडी 
। </p>
<p>पूर्वापार जे कां जोडी । तेही रोकडी क्षयो पावे ॥ 
६ ॥ </p>
<p>वैकुंठीं ज्याची निजस्थिति । तो त्या आश्रमा ये 
नित्य वस्ती । </p>
<p>जे आश्रमीं अतिथि । पूजिती प्रीतीं ब्रह्मात्मभावें 
॥ ७ ॥ </p>
<p>ऐसें बोलिला तयांप्रती । परी माझी हे अगाध शांति 
। </p>
<p>हेही नारायणाचे चित्तीं । गर्वस्थिति असेना ॥ ८ 
॥ </p>
<p>ऐक राया अति‌अपूर्व । असोनि निजशांति‌अनुभव । </p>
<p>ज्याच्या ठायीं नाहीं गर्व । तोचि देवाधिदेव निश्चयेंसीं 
॥ ९ ॥ </p>
<p>जो नित्य नाचवी सुरनरांसी । ज्या भेणें तप सांडिजे 
तापसीं । </p>
<p>त्या अभय देवोनि कामक्रोधांसी । आपणापासीं राहविलीं 
॥ ११० ॥ </p>
<blockquote>
<p><br/></p>
<p>इत्थं ब्रुवत्यभयदे नरदेव देवाः । सव्रीडनम्रशिरसः 
सघृणं तमूचुः । </p>
<p>नैतद्विभो त्वयि परेऽविकृते विचित्रं । स्वारामधीरनिकरानतपादपद्मे ॥ ९ ॥ </p>
<p><br/></p>
</blockquote>

<p>एवं अभय देत नारायण । स्वमुखें बोलिला आपण । </p>
<p>तेणें कामादि अप्सरागण । लाजा विरोन अधोमुख झालीं 
॥ ११ ॥ </p>
<p>देखोनि निर्विकार पूर्ण क्षमा । श्रीनारायण हा 
परमात्मा । </p>
<p>कळों सरलें वसंतादि कामा । त्याचाचि महिमा वर्णिती 
स्वयें ॥ १२ ॥ </p>
<p>ऐकें नरदेव चक्रवर्ती । विदेहा सार्वभौमा भूपती 
। </p>
<p>त्या नारायणाची निजस्तुती । कामादि करिती सद्‍भावेंसीं 
॥ १३ ॥ </p>
<p>जे सदा सर्वांतें छळिती । त्यांहीं देखिली पूर्ण 
शांति । </p>
<p>तेचि शांतीची स्तुति करिती । नारायणाप्रती कामक्रोध 
॥ १४ ॥ </p>
<p>जेणें संतोषे श्रीनारायण । त्यासी कृपा उपजे पूर्ण 
। </p>
<p>ऐशिया परीचें स्तवन । मांडिलें संपूर्ण परमार्थबुद्धीं 
॥ १५ ॥ </p>
<p>जयजय देवाधिदेवा । तुझिया अविकारभावा । </p>
<p>पाहतां न देखों जी सर्वां । देवांमानवांमाझारीं 
॥ १६ ॥ </p>
<p>मज कामाचेनि घायें । ब्रह्मा कन्येसी धरूं जाये 
। </p>
<p>पराशरा केलें काये । भोगिली पाहें दिवा दुर्गंधा 
॥ १७ ॥ </p>
<p>ज्यातें योगी वंदिती मुगुटीं । जो तापसांमाजी धूर्जटी 
। </p>
<p>तो शिवु लागे मोहिनीपाठीं । फिटोनि लंगोटी वीर्य 
द्रवलें ॥ १८ ॥ </p>
<p>विष्णु वृंदेच्या श्मशानीं । धरणें बैसे विषयग्लानीं 
। </p>
<p>अहल्येची काहणी । वेदीं पुराणीं वर्णिजे ॥ १९ ॥ </p>
<p>नारदु नायके माझी गोष्टी । त्यासी जन्मले पुत्र 
साठी । </p>
<p>माझी साहों शके काठी । ऐसा बळिया सृष्टीं असेना ॥ 
१२० ॥ </p>
<p>जो ब्रह्मचार्‍यांमाजीं राजा । हनुमंतु मिरवी पैजा 
। </p>
<p>तयास्तव मकरध्वजा । संगेवीण वोजा जन्मविला म्यां 
॥ २१ ॥ </p>
<p>कलंकिया केला चंद्र । भगांकित केला इंद्र । </p>
<p>कपाटीं घातला षण्मुख वीर । जो लाडका कुमर महेशाचा 
॥ २२ ॥ </p>
<p>मज मन्मथाचा यावा । न साहवे देवां दानवां । </p>
<p>मा तेथ इतरां मानवां । कोण केवा साहावयासी ॥ २३ ॥ 
</p>
<p>मज जाळिलें महेशें । त्यासी म्या अनंगें केलें पिसें 
। </p>
<p>नवल धारिष्ट तुझ्या ऐसें । पाहतां न तिहीं लोकीं 
॥ २४ ॥ </p>
<p>त्या मज कामा न सरतें केलें । शांतीचें कल्याण पाहालें। 
</p>
<p>हें तुवांचि एकें यश नेलें । स्वभावा जिंकलें निजशांतियोगें 
॥ २५ ॥ </p>
<p>तो मी न सरता केला काम । क्रोधा आणिला उपशम । </p>
<p>वासनेचा संभ्रम । नित्य निर्भ्रम त्वां केला ॥ २६ 
॥ </p>
<p>हे नारायणा तुझी निष्ठा । न ये आणिकां तपोनिष्ठां 
। </p>
<p>केला अनुभवाचा चोहटा । शांतीचा मोठा सुकाळु केला 
॥ २७ ॥ </p>
<p>मागें तपस्वी वाखाणिले । म्हणती कामक्रोधां जिंकलें 
। </p>
<p>त्यांसीही आम्हीं पूर्ण छळिलें । ऐक तें भलें सांगेन 
॥ २८ ॥ </p>
<p>कपिला‌ऐसा तेजोराशी । क्रोधें तत्काळ छळिलें त्यासी 
। </p>
<p>शापु देतांचि सगरासी । तोही क्रोधासी वश्य झाला 
॥ २९ ॥ </p>
<p>कोपु आला नारदासी । वृक्ष केलें नलकूबरांसी । </p>
<p>गौतमें अहल्येसी । कोपें वनवासी शिळा केली ॥ १३० 
॥ </p>
<p>जो सर्वदा विघ्नातें आकळी । त्या विघ्नेशातें क्रोध 
छळी । </p>
<p>तेणें अतिकोपें कोपानळीं । चंद्रासी तत्काळीं दिधला 
शाप ॥ ३१ ॥ </p>
<p>कोपु आला दुर्वासासी । शाप दिधला अंबरीषासी । </p>
<p>देवो आणिला गर्भवासासी । क्रोधें महा‌ऋषी छळिले 
ऐसे ॥ ३२ ॥ </p>
<p>जे दुजी सृष्टी करूं शकती । तेही कामक्रोधें झडपिजेती 
। </p>
<p>सागरीं पडे इंद्रसंपत्ती । हे क्रोधाची ख्याती 
पुराणप्रसिद्ध ॥ ३३ ॥ </p>
<p>इतरांची गोठी कायासी । क्रोधें छळिलें ईश्वरासी 
। </p>
<p>तेणें दीक्षिता द्विजदक्षासी । शिरच्छेदासी करविता 
झाला ॥ ३४ ॥ </p>
<p>जेथ मी कामु स्वयें वसें । तेथ क्रोध वसे सावकाशें 
। </p>
<p>काम क्रोध असतचि नसे । नारायणा ऐसें तुवां केलें 
॥ ३५ ॥ </p>
<p>हें परमाद्‍भुत तुझें वीर्य । आणिकां एवढें नाहीं 
धैर्य । </p>
<p>यालागीं तुझें परिचर्य । सदा मुनिवर्य सेविती चरण 
॥ ३६ ॥ </p>
<p>शांतीच्या चाडें देवाधिदेवा । जे नित्य करिती तुझी 
सेवा । </p>
<p>ते कामक्रोधादिस्वभावा । स्मरतां तव नांवा जिंकिती 
सुखें ॥ ३७ ॥ </p>
<p>जेथ सन्मानें काम पुरत । तेथ आदरें अनुग्रहो करित 
। </p>
<p>काम सन्मानें जेथें अतृप्त । तेथें शाप देत अतिक्रोधें 
॥ ३८ ॥ </p>
<p>यालागीं शापानुग्रहसमर्थ । ते सर्वदा कामक्रोधयुक्त 
। </p>
<p>परी नवल तुझें सत्वोचित । केले अंकित कामक्रोध ॥ 
३९ ॥ </p>
<p>मज गर्व नाहीं सर्वथा । हेही तुज नाहीं अहंता । </p>
<p>छळवाद्यां द्यावी लघुता । अथवा उपेक्षता न करिसी 
॥ १४० ॥ </p>
<p>पृथ्वी दुःखी करिती नांगरीं । ते पिकोनी त्यांतें 
सुखी करी । </p>
<p>तेवीं अपकार्‍यां जो उपकारी । तो मोक्षाच्या शिरीं 
मुगुटु ॥ ४१ ॥ </p>
<p>तुजमाजीं निर्विकार शांति । हें नवल नव्हे कृपामूर्ति 
। </p>
<p>तुझ्या स्वरूपाची स्थिति । आजि निश्चितीं कळली 
आम्हां ॥ ४२ ॥ </p>
<p>तूं निर्गुण निरुपम । मायातीत पूर्ण ब्रह्म । </p>
<p>तुझें स्वभावें स्मरतां नाम । सकामाही काम स्पर्शों 
न शके ॥ ४३ ॥ </p>
<p>जो नित्य स्मरे तुझें नाम । त्यासी मी कामचि करीं 
निष्काम । </p>
<p>क्रोधाचि करी क्रोधा शम । मोहो तो परम प्रबोध होय 
॥ ४४ ॥ </p>
<p>जे धीर वीर निजशांतीं । ज्यांसी परमानंदें नित्य 
तृप्ति । </p>
<p>ऐशियांचिया अमित पंक्ति । पायां लागती तुझिया ॥ 
४५ ॥ </p>
<p>तुज करावया नमस्कारु । पुढें सरसे महासिद्धांचा 
संभारु । </p>
<p>त्यांसही न लभे अवसरु । तूं परात्परु परमात्मा ॥ 
४६ ॥ </p>
<p>तुझिया सेवकांकडे । विघ्न रिघतां होय बापुडें । 
</p>
<p>तें रिघावया तुजपुढें । कोण्या परिपाडें रिघेल 
॥ ४७ ॥ </p>
<blockquote>
<p><br/></p>
<p>त्वां सेवतां सुरकृता बहवोऽन्तरायाः । स्वौको विलङ्घ्य 
परमं व्रजतां पदं ते । </p>
<p>नान्यस्य बर्हिर्षि बलीन्‌ ददतः स्वभागान्‌ । धत्ते 
पदं त्वमविता यदि विघ्नमूर्ध्नि ॥ १० ॥ </p>
<p><br/></p>
</blockquote>
<p>तापसां बहु विघ्न‍अपावो । आम्हीं करावा अंतरावो 
। </p>
<p>हा आमुचा निजस्वभावो । नव्हे नवलावो नारायणा ॥ ४८ 
॥ </p>
<p>हृदयींचा गुप्त करोनि काम । बाह्य जप-तप-भक्तिसंभ्रम 
। </p>
<p>ऐसे जे का शठ परम । विघ्नांचा आक्रम त्यांवरी चाले 
॥ ४९ ॥ </p>
<p>ते आमची विघ्नस्थिति । न चलें तुझिया भक्तांप्रती 
। </p>
<p>तूं रक्षिता भक्तपति । तेथें विघ्नांची गति पराङ्मुख 
सदा ॥ १५० ॥ </p>
<p>माझीया निजभक्तांसी । विघ्नें कैंची म्हणसी त्यांसी 
। </p>
<p>ऐक त्याही अभिप्रायासी । सांगेन तुजपासीं देवाधिदेवा 
॥ ५१ ॥ </p>
<p>पावावया निजपदातें । लाता हाणून स्वर्गभोगातें 
। </p>
<p>जे नित्य निष्काम भजती तूंतें । नाना विघ्नें त्यांतें 
सुरवर रचिती ॥ ५२ ॥ </p>
<p>उल्लंघूनियां आमुतें । हे पावती अच्युतपदातें । 
</p>
<p>यालागीं सुरवर त्यातें । अतिविघ्नांतें प्रेरिती 
॥ ५३ ॥ </p>
<p>बळी नेदूनि आम्हांसी । हे जा‌ऊं पाहती पूर्णपदासी 
। </p>
<p>येणें क्षोभें इंद्रादिक त्यांपासीं । नाना विघ्नांसी 
मोकलिती ॥ ५४ ॥ </p>
<p>या लागीं त्यांच्या भजनापासीं । विघ्नें छळूं धांवतीं 
आपैसीं । </p>
<p>विघ्नीं अभिभव नव्हे त्यांसी । तू हृषीकेशी रक्षिता 
॥ ५५ ॥ </p>
<p>सांडूनि सकाम कल्पना । जे रतले तुझ्या चरणा । </p>
<p>त्यांस आठही प्रहर जाणा । तूं नारायणा रक्षिसी ॥ 
५६ ॥ </p>
<p>भक्त विघ्नीं होती कासाविसी । धांव धांव म्हणती 
हृषीकेशी । </p>
<p>तेव्हां तूं धांवण्या धांवसी । निष्ठुर नव्हसी 
नारायणा ॥ ५७ ॥ </p>
<p>विघ्न न येतां भक्तांपासीं । आधींच भक्तसंरक्षणासी 
। </p>
<p>तूं भक्तांचे चौंपासीं । अहर्निशीं संरक्षिता ॥ 
५८ ॥ </p>
<p>विघ्न छळूं धांवे सकोप । तंव विघ्नीं प्रगटे तुझें 
स्वरूप । </p>
<p>यालागीं भक्तांसी अल्प । विघ्नप्रताप बाधूं न शके 
॥ ५९ ॥ </p>
<p>कामें छळावें हरिभक्तांसी । तंव हरि कामाचा हृदयवासी 
। </p>
<p>तेव्हां विघ्नचि निर्विघ्न त्यांसी । भय भक्तांसी 
स्वप्नीं नाहीं ॥ १६० ॥ </p>
<p>विघ्न उपजवी विरोधु । तंव विरोधा सबाह्य गोविंदु 
। </p>
<p>मग विरोध तोचि महाबोधु । स्वानंदकंदु निजभक्तां 
॥ ६१ ॥ </p>
<p>ज्यासी तुझ्या चरणीं भावार्थु । त्यासी विघ्नीं 
प्रगटे परमार्थु । </p>
<p>ऐसा भावबळें तूं समर्थु । साह्य सततु निजभक्तां 
॥ ६२ ॥ </p>
<p>यापरी समर्थ तूं संरक्षिता । ते जिणोनि विघ्नां 
समस्तां । </p>
<p>पाय दे‌ऊनि इंद्रपदमाथां । पावती परमार्था तुझिया 
कृपें ॥ ६३ ॥ </p>
<p>देवो संरक्षिता ज्यासी । विघ्नें छळूं धांवती त्यासी 
। </p>
<p>मा सकामाची गती कायसी । विदेहा म्हणसी तें ऐक ॥ ६४ 
॥ </p>
<p>विषयकाम धरोनि मनीं । इंद्रादि देवां बळिपूजनीं 
। </p>
<p>जे भजले यागयजनीं । देव त्यांलागोनी न करिती विघ्न 
॥ ६५ ॥ </p>
<p>इंद्र याज्ञिकांचा राजा । सकाम याज्ञिक देवांच्या 
प्रजा । </p>
<p>यज्ञभाग अर्पिती वोजा । पावल्या बळिपूजा न करिती 
विघ्न ॥ ६६ ॥ </p>
<p>म्हणसी कामादिक विटंबिती । ते निष्काम कदा नातळती 
। </p>
<p>सहज कामा वश असती । सदा कर्मे करिती सकाम ॥ ६७ ॥ </p>
<p>जे मज कामासी वश होती । ते तप वेंचोनि भोग भोगती । 
</p>
<p>जे आतुडले क्रोधाच्या हातीं । ते वृथा नागवती तपासी 
॥ ६८ ॥ </p>
<blockquote>
<p><br/></p>
<p>क्षुत्तृट्‌त्रिकालगुणमारुतजैव्ह्यशैश्न्यान्‌ 
। अस्मानपारजलधीनतितीर्य केचित्‌ । </p>
<p>क्रोधस्य यान्ति विफलस्य वशं पदे गोः । मज्जन्ति 
दुश्चरतपश्च वृथोत्सृजन्ति ॥ ११ ॥ </p>
<p><br/></p>
</blockquote>
<p>प्राणायामें प्राणापानीं । निजप्राणतें आकळोनी 
। </p>
<p>वात वर्ष शीत उष्ण साहोनी । जे अनुष्ठानीं गुंतले 
॥ ६९ ॥ </p>
<p>क्षुधे तृषेतें नेमूनी । जिव्हा शिश्न आकळोनी । 
</p>
<p>मज कामातें जिंतिलें मानूनी । निष्कामाभिमानी उन्मत्त 
॥ १७० ॥ </p>
<p>अल्प अपमानाहातीं । जे क्रोधासी वश होती । </p>
<p>ते शाप दे‌ऊनि तपसंपत्ती । व्यर्थ नागविती निजनिष्ठा 
॥ ७१ ॥ </p>
<p>सकामाच्या अनुष्ठाना । मज कामसंगें स्त्रक्‌चंदना 
। </p>
<p>भोग भोगिती स्वर्गांगना । अमृतपाना प्राशिती ॥ 
७२ ॥ </p>
<p>त्या मज कामातें उपेक्षिती । आणि क्रोधासी वश होती 
। </p>
<p>ते निजतपा नागवती । शापदीप्ति अनुवादें ॥ ७३ ॥ </p>
<p>जे अपार सागर तरती । ते गोष्पदोदकीं बुडती । </p>
<p>तेवीं मज कामातें जिणोनि जाती । तेही नागविजेति 
निजक्रोधें ॥ ७४ ॥ </p>
<p>मज कामाची अपूर्ण कामवृत्ति । तेचि क्रोधाची दृढ 
स्थिति । </p>
<p>काम क्रोध अभक्तां बाधिती । हरिभक्तांप्रती तें 
न चले ॥ ७५ ॥ </p>
<p>तुझ्या भक्तांप्रती जाण । न चले कामक्रोधादि बंधन 
। </p>
<p>तो तुं भक्तपती नारायण । तुज आमुचें कामपण केवीं 
बाधी ॥ ७६ ॥ </p>
<p>तेणतां तुझा महिमा । आम्ही करूं आलों निजधर्मा । 
</p>
<p>तुजपासीं नित्य निजक्षमा । पुरुषोत्तमा कृपाळुवा 
॥ ७७ ॥ </p>
<blockquote>
<p><br/></p>
<p>इति प्रगृणतां तेषां स्त्रियोऽत्यद्‍भुतदर्शनाः 
। </p>
<p>दर्शयामास शुश्रूषां स्वर्चिताः कुर्वतीर्विभुः 
॥ १२ ॥ </p>
<p><br/></p>
</blockquote>
<p>अपकार्‍यां उपकार करिती । या नांव ’निर्विकार निजशांति’ 
। </p>
<p>तेचि शांतिची परिपाकस्थिति । विघ्नकर्त्याप्रती 
हरि दावी ॥ ७८ ॥ </p>
<p>सांगोनियां आपुली स्थिती । कामादिक स्तुति करिती 
। </p>
<p>तंव परमाश्चर्य देखती । स्त्रिया अत्यद्‍भुती अकस्मात 
॥ ७९ ॥ </p>
<p>स्वरूप वैभव अळंकार । श्रियेह्‌ंनियां सुंदर । 
</p>
<p>सेवेलागीं अतितत्पर । सदा सादर सावधानें ॥ १८० ॥ 
</p>
<p>नवल लाघव नारायणा । कैसें यां दखविलें विंदाना । 
</p>
<p>तया स्त्रियांखालीं स्वर्गांगना । दिवा खद्योत 
जाण तैशा दिसती ॥ ८१ ॥ </p>
<blockquote>
<p><br/></p>
<p>ते देवानुचरा दृष्ट्वा स्त्रियः श्रीरिव रूपिणीः 
। </p>
<p>गन्धेन मुमुहुस्तासां रूपौदार्यहतश्रियः ॥ १३ ॥ </p>
<p><br/></p>
</blockquote>

<p>या स्त्रिया देखोनि दिठीं । कामु मूर्च्छित पडिला 
सृष्टीं । </p>
<p>वसंत घटघटां लाळ घोंटी । क्रोधाची दृष्टी तटस्थ 
ठेली ॥ ८२ ॥ </p>
<p>भ्रमर विसरले झणत्कार । कोकिळा विसरल्या पंचम स्वर 
। </p>
<p>प्राण विसरला संचार । देवानुचर भुलले ॥ ८३ ॥ </p>
<p>देखोनि त्यांचिया स्वरुपासी । अप्सरा दिसती जैशा 
दासी । </p>
<p>अत्यंत लज्जा झाली त्यांसी । काळिमेसी उतरल्या 
॥ ८४ ॥ </p>
<p>त्यांचे अंगींचा सुगंध वातु । तेणें भुलला वसंतु 
। </p>
<p>मलयानिल झाला भ्रांतु । त्यांचा अंगवातु लागतां 
॥ ८५ ॥ </p>
<p>नारायणाची विद्या कैसी । जे भुलवूं आले आपणासी । 
</p>
<p>भुली पाडिली तयांसी । योगमायेसी दावूनि ॥ ८६ ॥ </p>
<p>सुंदरत्वें रंभा तिलोत्तमा । जिया मंदरमथनीं जिंतिलिया 
रमा । </p>
<p>रमेहूनियां उत्तमा । उत्तमोत्तमा अतिरुपें ॥ ८७ ॥ </p>
<blockquote>
<p><br/></p>
<p>तानाह देवदेवेशः प्रणतान्प्रहसन्निव । </p>
<p>आसामेकतमां वृङ्ध्वं सवर्णां स्वर्गभूषणाम्‌ 
॥ १४ ॥ </p>
<p><br/></p>
</blockquote>
<p>तें अति‌आश्चर्य देखोन । झाले कामादिक मूर्च्छापन्न 
। </p>
<p>तयांप्रति नारायण । काय हांसोन बोलिला ॥ ८८ ॥ </p>
<p>आम्हीं अवश्य पूजावें तुम्हांसी । कांहीं अर्पावें 
बलिदानासी । </p>
<p>संतोषावया इंद्रासी । यांतील एकदी दासी अंगीकारा 
तुम्हीं ॥ ८९ ॥ </p>
<p>यांचें सौंदर्य अतिथोर । म्हणाल हो‌ईल अपमानकर 
। </p>
<p>तुम्हांसमान जे सुंदर । तिचा अंगीकार करावा तुम्हीं 
॥ १९० ॥ </p>
<p>म्हणाल यांत नाहीं हीन । अवघ्या सौंदर्यें संपुर्ण 
। </p>
<p>कोणी न दिसे आम्हांसमान । केवीं आपण अंगीकारावी 
॥ ९१ ॥ </p>
<p>जरी नाहीं तुम्हांसमान । सकळ सौंदर्यें अतिसंपन्न 
। </p>
<p>तरी एकीचें करावें वरण । हो‌ईल भूषण स्वर्गासी ॥ 
९२ ॥ </p>
<p>ऐसें नारायणाचें वचन । ऐकोनि हरिखलीं संपुर्ण । 
</p>
<p>करूनियां साष्टांग नमन । मस्तकीं वचन वंदिलें ॥ 
९३ ॥ </p>
<blockquote>
<p><br/></p>
<p>ओमित्यादेशमादाय नत्वा तं सुरवन्दिनः । </p>
<p>उर्वशीमप्सरः श्रेष्ठां पुरस्कृत्य दिवं ययुः 
॥ १५ ॥ </p>
<p>इन्द्रायानम्य सदसि श्रृण्वतां त्रिदिवौकसाम्‌ 
। </p>
<p>ऊचुर्नारायणबलं शक्रस्तत्रास विस्मितः ॥ १६ ॥ </p>
<p><br/></p>
</blockquote>

<p>ऐकोनि नारायणवचन । मस्तकांबुजी करूनियां नमन । 
</p>
<p>उर्वशी पुढां सून । कामादि गण निघाले वेगीं ॥ ९४ ॥ </p>
<p>नारायणांचे ऊरूस्पर्शी । उभी होती नारायणापाशीं 
। </p>
<p>तेंचि नांव झालें तिसी । म्हणती ’उर्वशी’ स्वर्गांगना 
॥ ९५ ॥ </p>
<p>ते देवांचे देवदूत । स्वर्गा पावले समस्त । </p>
<p>मग शक्राचे सभे‌आंत । सांगती अद्‍भुत नारयणशक्ति 
॥ ९६ ॥ </p>
<p>तिहीं नारायणाचें चरित्र । सांगितलें अतिपवित्र 
। </p>
<p>तेणें अवघेचि सुरवर । झाले थोर विस्मित पैं ॥ ९७ 
॥ </p>
<p>इंद्रें देखोनि उर्वशी । तिसी भुलला अहर्निशीं 
। </p>
<p>बाहेर यावें सभेसी । हें वर्षानुवर्षी नाठवे ॥ ९८ 
॥ </p>
<p>हे प्रथमावतारवार्ता । जे कां नारायणाची कथा । </p>
<p>पुढील अवतार आतां । नृपनाथा अवधारीं ॥ ९९ ॥ </p>
<p>ऐक राया अति‌अपूर्व । छळवादियां पूजा सर्व । </p>
<p>करून दाखवी स्वयमेव । ’पूर्णानुभव’ या नांव ॥ २०० 
॥ </p>
<p>(आशंका) ॥ भावें करितां भगवद्‍भजन । यापरी इंद्र 
करी विघ्न । </p>
<p>नारायण चैतन्यघन । तेणें विघ्नें संपूर्ण पराभविलीं 
॥ १ ॥ </p>
<p>मा बाळ्याभोळ्यां करितां भक्ति । ऐशीं विघ्नें 
जैं छळूं येती । </p>
<p>तै कदा नव्हे भगवत्प्राप्ति । ऐसा विकल्प चित्तीं 
झणीं धरिशी ॥ २ ॥ </p>
<p>ब्रह्मादिकां सर्व भूतां । भ्रुकुटिमात्रें ज नियंता 
। </p>
<p>त्या भगवंतातें भजतां । विघ्नें सर्वथा बाधूं न 
शकती ॥ ३ ॥ </p>
<p>ज्याचेनि इंद्रा इंद्रपण । तो भावें भजतां श्रीनारायण 
। </p>
<p>भक्तांसी विघ्न करी कोण । हरि रक्षण निजभक्तां ॥ 
४ ॥ </p>
<p>इंद्रमुख कामादिक । विघ्नें छळिती सकळ लोक । </p>
<p>त्यांचाही नारायण चाळक । तो भक्तांसी देख स्पर्शीं 
नेदी ॥ ५ ॥ </p>
<p>विघ्नांसी भुलविलें जेणें संपूर्ण । तो नित्य स्मरतां 
नारायण । </p>
<p>आपधाकें विघ्ने पळतीं जाण । भक्तसंरक्षण हरिनामें 
॥ ६ ॥ </p>
<p>करावया निजभक्तकैवार । देवो धरी नानावतार । </p>
<p>त्याच्या अवतारांचें चरित्र अतिविचित्र अवधारीं 
॥ ७ ॥ </p>
<blockquote>
<p><br/></p>
<p>हंसस्वरूप्यवददच्युत आत्मयोगं । दत्तः कुमार ऋषभो 
भगवान्‌ पिता नः । </p>
<p>विष्णुः शिवाय जगतां कलयावतिर्णः । तेनाहृता मधुभिदा 
श्रुतयो हयास्ये ॥ १७ ॥ </p>
<p><br/></p>
</blockquote>
<p>सनकादिक ब्रह्मनंदन । तिहीं पित्यासी केला प्रश्र्न 
। </p>
<p>प्रश्नखंडणमिसेजाण । केलें ब्रह्मज्ञान ’हंसावतारें’ 
॥ ८ ॥ </p>
<p>नित्य स्मरतां हरीचें नाम । महाविघ्नें होतीं भस्म 
। </p>
<p>त्याचे अवतारसंभ्रम । उत्तमोत्तम अवधारीं ॥ ९ ॥ 
</p>
<p>ज्याचेनि नामें पळे कृतांतु । ज्याचेनि नामें जन्ममरणां 
घातु । </p>
<p>तो अवतारु ’श्रीदत्तु’ । मूर्तिमंतु परब्रह्म ॥ 
२१० ॥ </p>
<p>नैष्ठिक ब्रह्मचारी निश्चितीं । ज्यासी स्वप्नीं 
नाहीं वीर्यच्युति । </p>
<p>यालागीं ’कुमार’ म्हणती । अवतारमूर्ति सनकादिक 
॥ ११ ॥ </p>
<p>आणि आमुचा जो कां पिता । ’ऋषभ’ नारायण ज्ञाता । </p>
<p>तोही अवतार नृपनाथा । जाण तत्वतां भगवन्मूर्ति 
॥ १२ ॥ </p>
<p>इहीं नामीं-रूपीं संपूर्ण । अवतारीं अवतरे नारयण 
। </p>
<p>जो जगाचा प्रतिपाळण । स्वांशें श्रीकृष्ण अवतरे 
॥ १३ ॥ </p>
<p>तोचि स्वयें गा श्रीकृष्ण । मधुकैटभ निर्दाळून 
। </p>
<p>नामें जो कां ’मधुसूदन’ । तोचि अवतरून ’हयग्रीव’ 
झाला ॥ १४ ॥ </p>
<p>तेणें शंख मर्दून पुढती । उध्दरिल्या बुडाल्या 
श्रुती । </p>
<p>आणोनि दिधल्या ब्रह्ययाहातीं । जाण निश्चितीं वेदरक्षणा 
॥ १५ ॥ </p>
<blockquote>
<p><br/></p>
<p>गुप्तोऽप्यये मनुरिलौषधयश्च मात्स्ये । क्रौडे 
हतो दितिज उद्धरताम्भसः क्ष्माम्‌ । </p>
<p>कौर्मे धृतोऽद्रिरमृतोन्मथने स्वपृष्ठे । ग्राहात्प्रपन्नमिभराजममुञ्चदार्तम्‌ 
॥ १८ ॥ </p>
<p><br/></p>
</blockquote>
<p>तेणेंचि ’मत्स्यावतारें’ । प्रलयकालांबुमहाभारें 
। </p>
<p>मनूसगट रक्षिलें धरे । निजनिर्धारे औषधींसीं ॥ 
१६ ॥ </p>
<p>तेणेंचि ’कमठावतारा’ । स्वपृष्ठीं धरूनि गिरिवरा 
। </p>
<p>मंथोनिया क्षीरसागरा । अमृत सुरवरां अर्पिलें ॥ 
१७ ॥ </p>
<p>श्वेतवाराह महामूर्ति । धरेनें केली पूर्ण भक्ति 
। </p>
<p>तिसी उध्दरोनि कृपामूर्ति । अभिनव शांति अर्पिली 
॥ १८ ॥ </p>
<p>तेणे आर्तत्राणा तांतडी । वैकुंठींहून घालोनि उडी 
। </p>
<p>’गजाचें ग्राहबंधन तोडी’ । उध्दरिलें आवडीं गजेंद्रातें 
॥ १९ ॥ </p>
<blockquote>
<p><br/></p>
<p>संस्तुन्वतोऽब्धि पतितान्‌ श्रमणानृषींश्च । 
शक्रं च वृत्रवधतस्तमसि प्रविष्टम्‌ । </p>
<p>देवस्त्रियोऽसुरगृहे पिहिता अनाथा । जघ्नेऽसुरेन्द्रमभयाय 
सतां नृसिंहे ॥ १९ ॥ </p>
<p><br/></p>
</blockquote>
<p>मार्कं एके वेळीं । बुडतां अकाळप्रळयजळीं । </p>
<p>तेणें स्मरतां वनमाळी । तारी तत्काळीं ’वटपत्रशायी’ 
॥ २२० ॥ </p>
<p>शाळिग्राम पूजितां ऋषीश्वरीं । नळ वानरु ते अवसरीं 
। </p>
<p>देवपूजा टाकी सागरीं । चेष्टा वानरी स्वभावें ॥ 
२१ ॥ </p>
<p>तें देखोनि ऋषीश्वरीं । ’शिळा न बुडोत तुझ्या करीं’ 
। </p>
<p>ऐसा शाप ते अवसरीं । क्षोभेंकरीं दिधला ॥ २२ ॥ </p>
<p>तैं शाळिग्राम सागरोदरीं । तरतां देखिले ऋषीश्वरीं 
। </p>
<p>काढावया रिघतां भीतरीं । लहरीकरीं निर्बुजले ॥ 
२३ ॥ </p>
<p>ते काळीं ऋषीश्वरीं । ’आर्तिहरण’ स्तविला हरि । 
</p>
<p>तेथ अवतरोनि श्रीहरि । ऋषीतें तारी पूजेसहित ॥ २४ 
॥ </p>
<p>वृत्र वधिला वज्रघातें । ते ब्रह्महत्या इंद्रातें 
। </p>
<p>तेणें दोषें तो अंधतमातें । जाण पां निश्चितें बुडत 
होता ॥ २५ ॥ </p>
<p>तेथ अवतरोनि श्री‌अनंतें । चतुर्धा वांटूनि ते 
हत्येतें । </p>
<p>शुध्द केलें इंद्रातें । कृपावंतें कृपाळुवें ॥ 
२६ ॥ </p>
<p>जिणोनियां अमरपुरें । हिरोनि देवांचीं अंतौरें 
। </p>
<p>तीं कोंडोनियां समग्रें । मुरें महा असुरें एकंदर 
केलें ॥ २७ ॥ </p>
<p>तो मुरमर्दन श्रीहरि । यालागीं नांवें ’मुरारि’ 
। </p>
<p>देवस्त्रिया काढोनि बाहेरी । देवांच्या करीं अर्पिता 
झाला ॥ २८ ॥ </p>
<p>जो असुरांमाजीं चूडामणी । जो द्वेषियांमाजीं अग्रगणी 
। </p>
<p>तो हरिनाम ऐकतां कानीं । अतिक्षोभें मनीं प्रज्वळों 
लागे ॥ २९ ॥ </p>
<p>जो पूर्ण क्रोधाचा उदधि । जो अविवेकाचा महानिधि 
। </p>
<p>जो हरि स्मरे त्या पुत्रातें बाधी । गर्वमदीं उन्मत्त 
॥ २३० ॥ </p>
<p>तो हिरण्यकशिपु नखधारीं । स्वयें निवटी ’नरकेसरी’ 
। </p>
<p>जो निजभक्तांचा कैवारी । अभयकारी साधुंचा ॥ ३१ ॥ 
</p>
<blockquote>
<p><br/></p>
<p>देवासुरे युधि च दैत्यपतीन्‌ सुरार्थे । हत्वान्तरेषु 
भुवनान्यदधात्कलाभिः । </p>
<p>भूत्वाथ वामन इमामहरद्‍बलेः क्ष्मां । याञ्चाछलेन 
समदाददितेः सुतेभ्यः ॥ २० ॥ </p>
<p><br/></p>
</blockquote>
<p>समुद्रमंथनाच्या शेवटीं । क्षीरसागराचे तटीं । 
</p>
<p>सुरां असुरां कळी मोठी । अमृतासाठीं मांडली ॥ ३२ 
॥ </p>
<p>तेव्हां अमृत विटे जें देखोनि । तो अवतारु घेतला 
मोहिनी । </p>
<p>तेणें असुरां सुरापानी । अमृतदानी देवांसी ॥ ३३ 
॥ </p>
<p>तेथ चोरूनि घेतां अमृतग्रासा । निवटिला राहूचा 
घसा । </p>
<p>त्याच्या कबंधावरी म्हाळसा । वास नेवासा स्वयें 
केला ॥ ३४ ॥ </p>
<p>सुरसाह्य नारायणु । द्वारके कुश निर्दाळूनु । </p>
<p>का लवणासुरमर्दूनु । अवतरे आपणु ’कुमार’ रूपें 
॥ ३५ ॥ </p>
<p>ऐसा मन्वंतरामन्वंतरीं । निजभक्तकाजकैवारी । </p>
<p>सुरकार्यार्थ श्रीहरि । नाना अवतारीं अवतरे स्वयें 
॥ ३६ ॥ </p>
<p>तो सुरसाह्य जगज्जीवन । स्वयें कुब्ज झाला ’वामन’ 
। </p>
<p>अंगें याचक हो‌ऊन । देवांचा अपमान उतरला जेणें ॥ 
३७ ॥ </p>
<p>दानें दाटुगा बळी । त्यासी देवांचेनि नव्हे कळी 
। </p>
<p>मग त्रिविक्रमरूपें आकळी । याञ्चाछळें बळी छळिला 
जेणें ॥ ३८ ॥ </p>
<p>तरी भावबळें बळी प्रबळु । तेणें देवो केला द्वारपाळु 
। </p>
<p>विष्णु सत्व पाहे छळछळूं । शेखीं दासांचा दयाळु 
दास्य करी स्वयें ॥ ३९ ॥ </p>
<p>यापरी बळीचा छळ । करूनि घेतलें दिङ्‍मंडळ । </p>
<p>तेणें अमरगण सकळ । अर्पूनि तत्काळ सुखी केले ॥ २४० ॥ </p>
<blockquote>
<p><br/></p>
<p>निःक्षत्रियामकृत गां च त्रिःसप्तकृत्वो । रामस्तु 
हैहयकुलाप्ययभार्गवाग्निः । </p>
<p>सोऽब्धिं बबन्ध दशवक्त्रमहन्सलङ्कं । सीतापतिर्जयति 
लोकमलघ्नकीर्तिः ॥ २१ ॥ </p>
<p><br/></p>
</blockquote>
<p>तो देवाधिदेवोत्तमु । स्वयें झाला ’परशुरामु’ । 
</p>
<p>तेणें क्षत्रियांचा पराक्रमु । केला निर्धर्मु 
निजप्रतापें ॥ ४१ ॥ </p>
<p>तो गोब्राम्हणकैवारी । सहस्त्रार्जुनातें संहारी 
। </p>
<p>सहस्त्र भुजांची कांडोरीं करी । केली बोहरी दानवकुळा 
॥ ४२ ॥ </p>
<p>जमदग्नीचा कोपाग्नि । परशुरामतेजें प्रज्वळूनि 
। </p>
<p>हैहयकुळ जाळुनि । आहाळिली अवनी क्षत्रियांची ॥ 
४३ ॥ </p>
<p>तेणें तीन सप्तकें वीररसु । दे‌ऊनि क्षत्रियमद 
बहुवसु । </p>
<p>त्या रोगाचा केला नाशु । धरेचे ईशु धरामर केले ॥ 
४४ ॥ </p>
<p>जो अवतारांचें मूळ पीठ । जो वीरवृत्ति अति‌उद्‍भट 
। </p>
<p>तो अवतारांमाजीं श्रेष्ठ । अतिवरिष्ठ ’श्रीराम’ 
॥ ४५ ॥ </p>
<p>पापें पळती रामनामें । नामांकित वंदिजे यमें । </p>
<p>गणिकेचीं कर्माकर्में । श्रीरामनामें निर्दळिलीं 
॥ ४६ ॥ </p>
<p>नामें कळिकाळासी धाक । यमदूतां न मिळे भीक । </p>
<p>रामनामगजरें देख । पळे निःशेख जन्ममरण ॥ ४७ ॥ </p>
<p>जो देवांचे बंद सोडी । नवग्रहांची बेडी तोडी । </p>
<p>जेणें रामराज्याची रोकडी । उभविली गुढी तिन्ही 
लोकीं ॥ ४८ ॥ </p>
<p>ज्याचेनि शिळा तरती सागरीं । असुर मारिले वानरीं 
। </p>
<p>जेणें सुवर्णाची नगरी । वोपिली पुरी शरणागतासी 
॥ ४९ ॥ </p>
<p>जो प्रतापाचा मरिगळा । जेणें सेतु बांधिला अवलीळा 
। </p>
<p>चरणीं उध्दरिली शिळा । जो निजजिव्हाळा निजभक्तां 
॥ २५० ॥ </p>
<p>तो अवतार मूर्तिमंत । राया अद्यापि असे वर्तत । </p>
<p>हा संवाद त्रेतायुगांत । द्रुमिल सांगत विदेहासी 
॥ ५१ ॥ </p>
<p>यालागीं श्रीराम राम । नित्य जपे जो हें नाम । </p>
<p>तो पुरुषांमाजीं पुरुषोत्तम । कर्माकर्म-अतीत तो 
॥ ५२ ॥ </p>
<p>तें रामनाम अवचटें । भीतरीं रिघे कर्णपुटें । </p>
<p>तैं कळिमळांचीं मळकटें । नामोद्धाटें नासती ॥ ५३ 
॥ </p>
<p>ऐशी रामनामाची ख्याती । जगदुद्धारें केली कीर्ती 
। </p>
<p>धन्य धन्य जे परिसती । धन्य जे गाती रामचरित ॥ ५४ ॥ </p>
<blockquote>
<p><br/></p>
<p>भूमेर्भरावतरणाय यदुष्वजन्मा । जातः करिष्यति 
सुरैरपि दुष्कराणि । </p>
<p>वादैर्विमोहयति यज्ञकृतोऽतदर्हान्‌ । शूद्रान्‌ 
कलौ क्षितिभुजो न्यहनिष्यदन्ते ॥ २२ ॥ </p>
<p><br/></p>
</blockquote>
<p>आतां भावी अवतारवार्ता । तुज मी सांगेन नृपनाथा । </p>
<p>श्रीकृष्णावतारकथा । परमाद्‍भुता विचित्र ॥ ५५॥ </p>
<p>जो परेहून परात्परु । जो कां अजन्मा अक्षरु । </p>
<p>जो श्रुतिशास्त्रां अगोचरु । तो पूर्णावतारु ’श्रीकृष्ण’ 
॥ ५६ ॥ </p>
<p>जेथें नाममात्र रिघों न लाहे । जेथें रूपाची न लभे 
सोये । </p>
<p>ज्या ब्रह्मत्व अंगीं न साहे । तो अवतार पाहें श्रीकृष्ण 
॥ ५७ ॥ </p>
<p>जो वर्णाश्रमांसी नातळे । ज्यासी ईश्वरत्वही वोंविळें । </p>
<p>जो अज अव्यय स्वानंदमेळें । तो अवतारु स्वलीलें 
श्रीकृष्णनाथु ॥ ५८ ॥ </p>
<p>ऐसा गुणधर्मकर्मातीतु । तो अवतारु श्रीकृष्णनाथु 
। </p>
<p>प्रगटला यदुवंशा‌आंतु । स्वयें जगन्नाथु स्व‍इच्छें 
॥ ५९ ॥ </p>
<p>जैसें खळाळ कल्लोळ चंचळ । भासे परी तें केवळ जळ । 
</p>
<p>काळी भरडी पांढरी चोळ । परी ते केवळ वसुधाचि ॥ २६० 
॥ </p>
<p>जे गोडी नाबदरासीं । तेचि वेगळी रवेयासी । </p>
<p>तैसा अवतार यदुवंशीं । पूर्णांशेंसीं श्रीकृष्ण 
॥ ६१ ॥ </p>
<p>जैसा दीपु लावितां तत्क्षणीं । सवेंचि प्रगटे तेजाची 
खाणी । </p>
<p>तैसा उपजतांचि बाळपणीं । अभिनव करणी स्वयें केली 
॥ ६२ ॥ </p>
<p>जें ब्रह्मादिक देवां नव्हे । तें बाळलीलास्वभावें 
। </p>
<p>करूनि दाविलें आघवें । देवाधिदेवें श्रीकृष्णें 
॥ ६३ ॥ </p>
<p>वणवा गिळिला मुखें । पर्वत उचलिला नखें । </p>
<p>पूतनेचें स्तन विखें । प्याला निजमुखें जीवासगट 
॥ ६४ ॥ </p>
<p>जेणें वत्सहरणमिसें । स्त्रष्ट्यासही लाविलें 
पिसें । </p>
<p>जो वत्सवत्सपवेशें । झाला सावकाशें एकाकी एक ॥ ६५ 
॥ </p>
<p>अघ चिरिला जाभाडा । काळियाच्या कुटिल्या फडा । </p>
<p>यमलोकीं घे‌ऊनि झाडा । आणिला रोकडा गुरुपुत्र जेणें 
॥ ६६ ॥ </p>
<p>जे प्रजा पीडूनि कर घेती । जयां नावडे धर्मनाती । 
</p>
<p>ऐसे राजे भारभूत क्षितीं । नेणों किती निर्दाळिले 
॥ ६७ ॥ </p>
<p>एकां सैन्यें एकां स्वांगें । एकां वधवी आन प्रयोगें 
। </p>
<p>एकां गोत्रकलहप्रसंगें । अग्रपूजायोगें एकांसी 
॥ ६८ ॥ </p>
<p>अधर्मा लावील सीक । धर्माचें वाढवील बिक । </p>
<p>हें अवतारकौतुक । राया तूं आवश्यक देखशील पुढां 
॥ ६९ ॥ </p>
<p>जैं जैं लोटेल अहोरात्र । तैं तैं करील नवें चरित्र 
। </p>
<p>तया कृष्णसुखासी पात्र । भक्त पवित्र होतील ॥ २७० 
॥ </p>
<p>साधूंसी स्वानंदसोहळा । नित्य नवा हो‌ईल आगळा । 
</p>
<p>ते श्रीकृष्णाची लीला । देखसी डोळां नृपनाथा ॥ ७१ 
॥ </p>
<p>तोचि बौद्धरूपें जाण । पुढां धरील दृढ मौन । </p>
<p>तेव्हां कर्माकर्मविवंचन । सर्वथा जाण कळेना ॥ 
७२ ॥ </p>
<p>तो तटस्थपणें सदा । प्रवर्तवील महावादा । </p>
<p>तेणें वादमिसें सदा । वाढवील मदा महामोहातें ॥ ७३ 
॥ </p>
<p>मोह उपजवील दुर्घट । एक कर्मी करील कर्मठ । </p>
<p>एक होतील कर्मभ्रष्ट । न कळे चोखट निजात्महित ॥ ७४ 
॥ </p>
<p>कैसें माजवील मत । वेद मिथ्या मानित । </p>
<p>वेदविहिता नातळत । तो जाण निश्चित महामोहो ॥ ७५ ॥ 
</p>
<p>मोहें केला सर्वांसी छळ । एकां ज्ञानाभिमान प्रबळ 
। </p>
<p>ते कर्म निंदिती सकळ । त्यागिती केवळ जाड्य म्हणौनी 
॥ ७६ ॥ </p>
<p>ऐशिये वर्ततां मोहस्थिती । पुर्ण कळीची होय प्रवॄत्ती 
। </p>
<p>तेव्हां नीच ते राजे होती । प्रजा नागविती चोरप्राय 
॥ ७७ ॥ </p>
<p>शूद्राहूनि अतिकनिष्ठ । राजे होती परम श्रेष्ठ 
। </p>
<p>वर्णावर्ण करिती भ्रष्ट । अतिपापिष्ठ अधर्मी ॥ 
७८ ॥ </p>
<p>अपराधेंवीण वितंड । भलेत्यांसी करिती दंड । </p>
<p>मार्गस्थांचा करिती कोंड । करिती उदंड सर्वापहरण 
॥ ७९ ॥ </p>
<p>अबळांचे निजबळ राजा । तो राजाचि स्वयें नागवी प्रजा 
। </p>
<p>ऐसा अधर्म उपजे क्षितिभुजां । तें गरुडध्वजा न साहवे 
॥ २८० ॥ </p>
<p>जेव्हां स्वधर्माचें जिणें । अधर्में निलाग गांजणें 
। </p>
<p>यालागीं श्रीनारायणें । अवतार धरणें ’कल्की’ नामा 
॥ ८१ ॥ </p>
<p>तो शस्त्रधारा प्रबळ । नष्ट राजे निर्दाळील सकळ 
। </p>
<p>महामोहाचें मूळ । स्वयें समूळ उच्छेदील ॥ ८२ ॥ </p>
<p>तेव्हां धर्माची पाहांट फुटे । सत्यासी सत्व चौपटे 
। </p>
<p>तेव्हां वेदोक्त विधान प्रगटे । स्वधर्मराहाटें 
राहटती सर्व ॥ ८३ ॥ </p>
<blockquote>
<p><br/></p>
<p>एवंविधानि जन्मानि कर्माणि च जगत्पतेः । </p>
<p>भूरीणि भूरियशसो वर्णितानि महाभुज ॥ २३ ॥ </p>
<p>इति श्रीमद्‍भागवते महापुराणे पारमहंस्यां एकादशस्कन्धे 
चतुर्थोऽध्यायः ॥ ४ ॥ </p>
<p><br/></p>
</blockquote>
<p>जयाचीं गा अनंत नामें । अनंत अवतार अनंत जन्में । 
</p>
<p>अनंत चरित्रें अनंत कर्में । अनंतोत्तमें हरिकीर्ती 
॥ ८४ ॥ </p>
<p>अगाध भगवंताचा महिमा । त्याच्या पार नाहीं जन्मकर्मा 
। </p>
<p>त्याचा अनुष्टुप्‌ हा महिमा । तुज म्यां नरोत्तमा 
निरूपिला येथें ॥ ८५ ॥ </p>
<p>ऐशीं अवतारचरित्रनामें । परिसतां विचित्र कर्में 
। </p>
<p>राजा अत्यंत सप्रेमें । मनोधर्में निवला ॥ ८६ ॥ </p>
<p>जे जे अवतारीं देवो सगुण । जाहला परी निर्गुणाचे 
गुण । </p>
<p>प्रकट करीतचि आपण । कर्माचरण स्वयें दावी ॥ ८७ ॥ 
</p>
<p>धन्य धन्य ते हरिगण । जे वर्णिती भगवद्‍गुण । </p>
<p>ज्यांचेनि वचनें संपूर्ण । निवे अंतःकरण श्रोत्यांचें 
॥ ८८ ॥ </p>
<p>श्रोत्यांचें अवधान निवे । तेथ वक्ता स्वानंदसुख 
पावे । </p>
<p>ग्रंथ वोसंडे स्वभावें । साहित्यगौरवें रसाळ ॥ 
८९ ॥ </p>
<p>जेवी चंद्रकरें साचा । मुखबंध सुटे चकोरांचा । </p>
<p>तेवीं एका जनार्दनाचा । संतकृपा वाचा फुटली त्यासी 
॥ २९० ॥ </p>
<p>जेवीं सूर्यकिरणस्पर्शें । कमळकळी स्वयें विकासे 
। </p>
<p>तेवीं संतकृपासौरसें । ग्रंथु विकासे अर्थावबोधें 
॥ ९१ ॥ </p>
<p>तेचि कृपेनें तत्वतां । अर्थिलें श्रीभगवता । </p>
<p>आतां पंचमाध्यायीं कथा । सावध श्रोतां अवधारिजे 
॥ ९२ ॥ </p>
<p>राजा प्रश्न करील गोड । जो परिसतां पुरेल कोड । </p>
<p>साधकांची उपशमेल चाड । होय निवाड धर्माधर्माचा 
॥ ९३ ॥ </p>
<p>जेथ भजना भजनहातवटी । प्रश्नोत्तरें कथा गोमटी 
। </p>
<p>अतिशयें रसाळ गोठी । जेणें सुटे गांठी अधर्माची 
॥ ९४ ॥ </p>
<p>तें उत्तमोत्तम निरूपण । भरीत संतांचे श्रवण । </p>
<p>जनार्दनकृपा पूर्ण । एका जनार्दन सांगेल ॥ ९५ ॥ </p>
<p>अंगी वारियाचेन संचरणें । घुमारा घुमों लागे तेणें 
। </p>
<p>तेवीं एकाजनार्दनें । कविता करणें निजांगें ॥ २९६ 
॥ </p>
<p>इति श्रीमद्‍भागवते महापुराणे एकादशस्कंधे निमिजायंतसंवादे 
एकाकारटीकायां चतुर्थोऽध्यायः ॥ ४ ॥ </p>
<p>श्रीकृष्णार्पणमस्तु ॥ श्लोक २३ ॥ ओव्या २९६ ॥ 
 </p>
</article>
</body>

<!-- Mirrored from santeknath.org/eknathi bhagwat/adhyay 4.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

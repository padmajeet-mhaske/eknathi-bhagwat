<html>

<!-- Mirrored from santeknath.org/eknathi bhagwat/adhyay 1.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥</h1>
<p><br/></p>
<h2>अध्याय पहिला</h2>
<p><br/></p>
<section>
<p>श्री गणेशाय नमः ॥ श्रीसरस्वत्यैः नमः ॥ श्रीगुरुभ्यो 
नमः ॥</p>
</section>
<section>
<p>श्री दत्तात्रेयाय नमः ॥ श्री रुक्मिणीपांडुरंगाभ्यां 
नमः ॥</p>
</section>
<section>
<p>ॐ नमो जी जनार्दना । नाहीं भव‌अभव भावना ।</p>
<p>न देखोनि मीतूंपणा नमन श्रीचरणा सद्‌गुरुराया ॥ 
१ ॥</p>
</section>
<section>
<p>नमन श्री‍एकदन्ता । एकपणें तूंचि आतां ।</p>
<p>एकीं दाविसी अनेकता । परी एकात्मता न मोडे ॥ २ ॥</p>
</section>
<section>
<p>तुजमाजीं वासु चराचरा । म्हणौनि बोलिजे लंबोदरा 
।</p>
<p>यालागीं सकळांचा सोयरा । साचोकारा तूं होसी ॥ ३ ॥</p>
</section>
<section>
<p>तुज देखे जो नरु । त्यासी सुखाचा होय संसारु ।</p>
<p>यालागीं ’विघ्नहरु’ । नामादरु तुज साजे ॥ ४ ॥</p>
</section>
<section>
<p>हरुष तें वदन गणराजा । चार्‍ही पुरुषार्थ त्याचि 
चार्‍ही भुजा ।</p>
<p>प्रकाशिया अप्रकाशी वोजा । तो झळकत तुझा निजदंतु 
॥ ५ ॥</p>
</section>
<section>
<p>पूर्व‌उत्तरमीमांसा दोनी । लागलिया श्रवणस्थानीं 
।</p>
<p>निःशब्दादि वाचा वदनीं । कर जोडूनि उभिया ॥ ६ ॥</p>
</section>
<section>
<p>एकेचि काळी सकळ सृष्टी । आपुलेपणें देखत उठी ।</p>
<p>तेचि तुझी देखणी दृष्टी । सुखसंतुष्टी विनायका 
॥ ७ ॥</p>
</section>
<section>
<p>सुखाचें पेललें दोंद । नाभीं आवर्तला आनंद ।</p>
<p>बोधाचा मिरवे नागबंद । दिसे सन्निध साजिरा ॥ ८ ॥</p>
</section>
<section>
<p>शुद्ध सत्त्वाचा शुक्लांबर । कासे कसिला मनोहर 
।</p>
<p>सुवर्णवर्ण अलंकार । तुझेनि साचार शोभति ॥ ९ ॥</p>
</section>
<section>
<p>प्रकृति पुरुष चरण दोनी । तळीं घालिसी वोजावुनी 
।</p>
<p>तयांवरी सहजासनीं । पूर्णपणीं मिरवसी ॥ १० ॥</p>
</section>
<section>
<p>तुझी अणुमात्र झालिया भेटी । शोधितां विघ्न न पडे 
दृष्टी ।</p>
<p>तोडिसी संसारफांसोटी । तोचि तुझे मुष्टी निजपरशु 
॥ ११ ॥</p>
</section>
<section>
<p>भावें भक्त जो आवडे । त्याचें उगविसी भवसांकडें 
।</p>
<p>वोढूनि काढिसी आपणाकडे । निजनिवाडें अंकुशें ॥ 
१२ ॥</p>
</section>
<section>
<p>साच निरपेक्ष जो निःशेख । त्याचें तूंचि वाढविसी 
सुख ।</p>
<p>दे‍ऊनि हरिखाचे मोदक । निवविसी देख निजहस्तें ॥ 
१३ ॥</p>
</section>
<section>
<p>सूक्ष्माहूनि सूक्ष्म सान । त्यामाजीं तुझें अधिष्ठान 
।</p>
<p>यालागीं मूषकवाहन । नामाभिधान तुज साजे ॥ १४ ॥</p>
</section>
<section>
<p>पाहता नरु ना कुंजरु । व्यक्ताव्यक्तासी परु ।</p>
<p>ऐसा जाणोनि निर्विकारु । नमनादरु ग्रंथार्थीं ॥ 
१५ ॥</p>
</section>
<section>
<p>ऐशिया जी गणनाथा । मीपणें कैंचा नमिता ।</p>
<p>अकर्ताचि जाहला कर्ता । ग्रंथकथाविस्तारा ॥ १६॥</p>
</section>
<section>
<p>आतां नमूं सरस्वती । जे सारासारविवेकमूर्तीं ।</p>
<p>चेतनारूपें इंद्रियवृत्ती । जे चाळीती सर्वदा ॥ 
१७ ॥</p>
</section>
<section>
<p>जे वाचेची वाचक । जे बुद्धीची द्योतक ।</p>
<p>जे प्रकाशा प्रकाशक । स्वयें देख स्वप्रभ ॥ १८ ॥</p>
</section>
<section>
<p>जे शिवांगीं शक्ती उठी । जैसी डोळ्यामाजीं दिठी 
।</p>
<p>किंवा सुरसत्वें दावी पुष्टी । फळपणें पोटीं फळाच्या 
॥ १९ ॥</p>
</section>
<section>
<p>जैसा साखरे‌अंगी स्वादु । किं सुमनामाजीं मकरंदु 
।</p>
<p>तैसा शिवशक्ती संबंधु । अनादिसिद्ध अतर्क्य ॥ २०॥</p>
</section>
<section>
<p>ते अनिर्वाच्य निजगोडी । चहूं वाचांमाजीं वाडी 
।</p>
<p>म्हणोनि वागीश्वरी रोकडी । ग्रंथार्थी चोखडी चवी 
दावी ॥ २१ ॥</p>
</section>
<section>
<p>सारासार निवडिती जनीं । त्या हंसावरी हंसवाहिनी 
।</p>
<p>बैसली सहजासनीं । अगम्यपणीं अगोचरु ॥ २२ ॥</p>
</section>
<section>
<p>ते परमहंसीं आरूढ । तिसी विवेकहंस जाणती दृढ ।</p>
<p>जवळी असतां न देखती मूढ । अभाग्य दृढ अतिमंद ॥ २३॥</p>
</section>
<section>
<p>तिचें निर्धारितां रूप । अरूपाचें विश्वरूप ।</p>
<p>तें आपुलेपणें अमूप । कथा अनुरूप बोलवी ॥ २४ ॥</p>
</section>
<section>
<p>हा बोलु भला झाला । म्हणोनि बोलेंचि स्तविला ।</p>
<p>तैसा स्तुतिभावो उपजला । बोलीं बोला गौरवी ॥ २५ ॥</p>
</section>
<section>
<p>ते वाग्विलास परमेश्वरी । सर्वांगदेखणी सुंदरी 
।</p>
<p>राहोनि सबाह्य‌अभ्यंतरीं । ग्रंथार्थकुसरी वदवी 
स्वयें ॥ २६ ॥</p>
</section>
<section>
<p>ते सदा संतुष्ट सहज । म्हणोनि निरूपणा चढलें भोज 
।</p>
<p>परी वक्तेपणाचा फुंज । मीपणें मज येवोंच नेदी ॥ २७॥</p>
</section>
<section>
<p>वाग्देवतेची स्तुति । वाचाचि जाहली वदती ।</p>
<p>तेथें द्वैताचिये संपत्ती । उमस चित्तीं उमजेना 
॥ २८ ॥</p>
</section>
<section>
<p>तिणें बोल बोलणें मोडिलें । समूळ मौनातें तोडिलें 
।</p>
<p>त्यावरी निरूपण घडिलें । न बोलणें बोलें बोलवी ॥ 
२९ ॥</p>
</section>
<section>
<p>तिसी सेवकपणें दुसरा । हो‍ऊनि निघे नमस्कारा ।</p>
<p>तंव मीपणेंसीं परा । निजनिर्धारा पारुषे ॥ ३० ॥</p>
</section>
<section>
<p>जेथें मीपणाचा अभावो । तेथें तूंपणा कैंचा ठावो 
।</p>
<p>याहीवरी करी निर्वाहो । अगम्य भावो निरूपणीं ॥ ३१॥</p>
</section>
<section>
<p>जैशा सागरावरी सागरीं । चालती लहरींचिया लहरी ।
</p>
<p>तैसे शब्द स्वरूपाकारीं । स्वरूपावरी शोभती ॥ ३२॥</p>
</section>
<section>
<p>जैशा साखरेचिया कणिका । गोडिये भिन्न नव्हती देखा 
।</p>
<p>तैसें निरूपण ये रसाळसुखा । ब्रह्मरसें देखा रसवृत्ति 
॥ ३३ ॥</p>
</section>
<section>
<p>तेथें मीपणेंशीं सरस्वती । बैसविलें एका ताटें 
रसवृत्ती ।</p>
<p>तेणें अभिन्नशेष दे‍ऊनि तृप्ती । ते हे उद्‍गार 
येती कथेचे ॥ ३४ ॥</p>
</section>
<section>
<p>आतां वंदू ते सज्जन । जे कां आनंदचिद्‍घन ।</p>
<p>वर्षताती स्वानन्दजीवन । संतप्त जन निववावया ॥ 
३५ ॥</p>
</section>
<section>
<p>ते चैतन्याचे अळंकार । कीं ब्रह्मविद्येचे श्रृंगार 
।</p>
<p>कीं ईश्वराचें मनोहर । निजमंदीर निवासा ॥ ३६ ॥</p>
</section>
<section>
<p>ते अधिष्ठाना अधिवसु । कीं सुखासही सोल्हासु ।</p>
<p>विश्रांतीसी विश्वासु । निजरहिवासु करावया ॥ ३७॥</p>
</section>
<section>
<p>कीं ते भूतदयार्णव । कीं माहेरा आली कणव ।</p>
<p>ना ते निर्गुणाचे अवेव । निजगौरव स्वानन्दा ॥ ३८॥</p>
</section>
<section>
<p>ना ते डोळ्यातील दृष्टी । कीं तिचीही देखणी पुष्टी ।</p>
<p>कीं संतुष्टीसी तुष्टी । चरणांगुष्ठीं जयांचे ॥ ३९ ॥</p>
</section>
<section>
<p>ते पाहती जयांकडे । त्यांचें उगवे भवसांकडें ।</p>
<p>परब्रह्म डोळियांपुढें । निजनिवडें उल्हासे ॥ ४०॥</p>
</section>
<section>
<p>तेथें साधनचतुष्टयसायास । न पाहती शास्त्रचातुर्यविलास 
।</p>
<p>एका धरिला पुरे विश्वास । स्वयें प्रकाश ते करिती 
॥ ४१ ॥</p>
</section>
<section>
<p>ते जगामाजीं सदा असती । जीवमात्रातें दिसती ।</p>
<p>परी विकल्पेंचि ठकिजती । नाहीं म्हणती नास्तिक्यें 
॥ ४२ ॥</p>
</section>
<section>
<p>मातियेचा द्रोण केला । तो कौळिका भावो फळला ।</p>
<p>म्हणौनि विश्वासेंवीण नाडला । जगु ठकला विकल्पें 
॥ ४३ ॥</p>
</section>
<section>
<p>एका‍एकीं विश्वासतां । तरी वाणी नाहीं निजसत्ता 
।</p>
<p>त्यांचे चरणी भावार्थता । ठेविला माथां विश्वासें 
॥ ४४ ॥</p>
</section>
<section>
<p>ते नमस्कारितां आवश्यक । करून ठाकती एक ।</p>
<p>परी एकपणें सेवक । त्यांचाचि देख स्वयें हो‍आवें 
॥ ४५ ॥</p>
</section>
<section>
<p>त्यांचिया सेवेचिये गोडी । ब्रह्मसुखाची उपमा थोडी 
।</p>
<p>जे भजती अनन्य आवडीं । ते जाणती गाढी निजचवी ॥ ४६॥</p>
</section>
<section>
<p>ते प्रकृतीसी पर । प्रकृतिरूपीं ते अविकार ।</p>
<p>आकार-विकार-व्यवहार । त्यांचेनि साचार बाधीना ॥ 
४७ ॥</p>
</section>
<section>
<p>ते भोगावरी न विटती । त्यागावरी न उठती ।</p>
<p>आपुलिये सहजस्थिती । स्वयें वर्तती सर्वदा ॥ ४८॥</p>
</section>
<section>
<p>ते ज्ञातेपणा न मिरविती । पिसेपण न दाविती ।</p>
<p>स्वरूपफुंजुविस्मृती । गिळूनि वर्तती निजांगें 
॥ ४९ ॥</p>
</section>
<section>
<p>प्रेमा अंगींचि जिराला । विस्मयो येवोंचि विसरला 
।</p>
<p>प्रपंचुपरमार्थु एकु जाहला । हाही ठेला विभागु 
॥ ५० ॥</p>
</section>
<section>
<p>स्मरण विस्मरणेंशीं गेलें । देह देहीच हारपलें 
।</p>
<p>आंतुबाहेरपण गेलें । गेलें ठेलें स्मरेना ॥ ५१ ॥</p>
</section>
<section>
<p>स्वप्न जागृती जागतां गेली । सुषुप्ती साक्षित्वेंसीं 
बुडाली ।</p>
<p>उन्मनीही वेडावली । तुर्या ठेली तटस्थ ॥ ५२ ॥</p>
</section>
<section>
<p>दृश्य द्रष्टेनशीं गेलें । दर्शन एकलेपणें निमालें 
।</p>
<p>तें निमणेंपणही विरालें । विरवितें नेलें विरणेनिशीं 
॥ ५३ ॥</p>
</section>
<section>
<p>ज्ञान अज्ञानातें घे‍ऊनि गेलें । तंव ज्ञातेपणही 
बुडालें ।</p>
<p>विज्ञान अंगी घडलें । परी नवें जडलें हें न मनी ॥ 
५४ ॥</p>
</section>
<section>
<p>यापरी जे निजसज्जन । तिहीं व्हावें सावधान ।</p>
<p>द्यावें मज अवधान । हें विज्ञापन बाळत्वें ॥ ५५ ॥</p>
</section>
<section>
<p>सूर्य सदा प्रकाशघन । अग्नि सदा देदीप्यमान ।</p>
<p>तैसे संत सदा सावधान । द्यावें अवधान हें बालत्व 
माझें ॥ ५६ ॥</p>
</section>
<section>
<p>तंव संतसज्जनीं एक वेळां । थोर करूनियां सोहळा ।
</p>
<p>आज्ञापिलें वेळोवेळां । ग्रंथ करविला प्राकृत ॥ 
५७ ॥</p>
</section>
<section>
<p>एकांतीं आणि लोकांतीं । थोर साक्षेप केला संतीं 
।</p>
<p>तरी सांगा जी मजप्रती । कोण ग्रंथीं प्रवर्तों ॥ 
५८ ॥</p>
</section>
<section>
<p>पुराणीं श्रेष्ठ भागवत । त्याहीमाजी उद्धवगीत ।
</p>
<p>तुवां प्रवर्तावें तेथ । वक्ता भगवंत तुज साह्य 
॥ ५९ ॥</p>
</section>
<section>
<p>आम्हांसी पाहिजे ज्ञानकथा । वरी तुजसारिखा रसाळ 
वक्ता ।</p>
<p>तरी स्तुति सांडूनि आतां । निरूपण तत्त्वतां चालवी 
॥ ६० ॥</p>
</section>
<section>
<p>तुज संतस्तवनीं उत्साहो । हा तंव कळला भावो ।</p>
<p>तरी कथेचा लवलाहो । निजनिर्वाहो उपपादीं ॥ ६१ ॥</p>
</section>
<section>
<p>या संतांचे कृपावचनें । एका‍एकी आनंदलों मनें ।
</p>
<p>तेणें वाक्यपसायदानें । स्वानंदघनें उल्हासे ॥ 
६२ ॥</p>
</section>
<section>
<p>जैसा मेघांचेनि गर्जनें । मयूर उपमों पाहे गगनें 
।</p>
<p>नाना नवेनि जीवनें । जेवीं चातक मनें उल्हासे ॥ ६३॥</p>
</section>
<section>
<p>कां देखोनि चंद्रकर । डोलों लागे चकोर ।</p>
<p>तैसें संतवदनींचें उत्तर । आले थोर सुखावित ॥ ६४॥</p>
</section>
<section>
<p>थोर सुखाचा केलों स्वामी । तुमचें पुरतें कराल तुम्ही 
।</p>
<p>तरी वायांचि कां मीपणें मी । मनोधर्मीं वळंगेजों 
॥ ६५ ॥</p>
</section>
<section>
<p>परी समर्थांचि आज्ञा । दासां न करवे अवज्ञा ।</p>
<p>तरी सांगितली जे संज्ञा । ते करीन आज्ञा स्वामींची 
॥ ६६ ॥</p>
</section>
<section>
<p>परी तुम्हीं एक करावें । अखंड अवधान मज द्यावें ।
</p>
<p>तेणें दिठिवेनि आघवें । पावेल स्वभावें निजसिद्धी 
॥ ६७ ॥</p>
</section>
<section>
<p>अगा तुझिया मनामाजीं मन । शब्दीं ठेविलेंसे अनुसंधान 
।</p>
<p>यालागीं निजनिरूपण । चालवीं जाण सवेगें ॥ ६८ ॥</p>
</section>
<section>
<p>आतां वंदूं कुळदेवता । जे एका‍एकी एकनाथा ।</p>
<p>ते एकीवांचून सर्वथा । आणिक कथा करूं नेदी ॥ ६९ ॥</p>
</section>
<section>
<p>एक रूप दाविलें मनीं । तंव एकचि दिसे जनीं वनीं ।
</p>
<p>एकचि कानीं वदनीं । एकपणीं ’एकवीरा’ ॥ ७० ॥</p>
</section>
<section>
<p>ते शिवशक्तिरूपें दोनी । ने‍ऊन मिरवे एकपणीं ।</p>
<p>एकपणें जाली गुर्विणी । प्रसवे एकपणीं एकवीरा ॥ 
७१ ॥</p>
</section>
<section>
<p>तें एकरूपें एकवीरा । प्रसवली बोध-फरशधरा ।</p>
<p>जयाचा कां दरारा । महावीरां अभिमानियां ॥ ७२ ॥</p>
</section>
<section>
<p>तेणे उपजोनि निवटिली माया । आज्ञा पाळूनि सुख दे 
पितया ।</p>
<p>म्हणोनि तो जाहला विजया । लवलाह्यां दिग्मंडलीं 
॥ ७३ ॥</p>
</section>
<section>
<p>जो वासनासहस्रबाहो । छेदिला सहस्रार्जुन-अहंभावो 
।</p>
<p>स्वराज्य करूनियां पहा हो । अर्पी स्वयमेवो स्वजातियां 
॥ ७४ ॥</p>
</section>
<section>
<p>तेणें मारूनि माता जीवविली । तेचि कुळदेवता आम्हां 
जाहली ।</p>
<p>परी स्वनांवें ख्याति केली । एकात्मबोली एकनाथा 
॥ ७५ ॥</p>
</section>
<section>
<p>ते जैंपासोनि निवटिली । तैंपासोनि प्रकृति पालटली 
।</p>
<p>रागत्यागें शांत झाली । निजामा‍उली जगदंबा ॥ ७६॥</p>
</section>
<section>
<p>तया वोसंगा घे‍ऊन । थोर दिधलें आश्वासन ।</p>
<p>विषमसंकटीं समाधान । स्वनामस्मरण केलिया ॥ ७७ ॥</p>
</section>
<section>
<p>ते जय जय जगदंबा । ’उदो’ म्हणे ग्रंथारंभा ।</p>
<p>मतीमाजी स्वयंभा । योगगर्भा प्रगटली ॥ ७८ ॥</p>
</section>
<section>
<p>आतां वंदूं जनार्दनु । जो भवगजपंचाननु ।</p>
<p>जनीं विजनीं समानु । सदा संपूर्णु समत्वें ॥ ७९ ॥</p>
</section>
<section>
<p>ज्याचेनि कृपापांगें । देहीं न देखती देहांगें 
।</p>
<p>संसार टवाळ वेगें । केलें वा‍उगें भवस्वप्न ॥ ८०॥</p>
</section>
<section>
<p>जयाचेनि कृपाकटाक्षें । अलक्ष्य लक्ष्येंवीण लक्षे 
।</p>
<p>साक्षी विसरली साक्षें । निजपक्षें गुरुत्वें ॥ ८१ ॥</p>
</section>
<section>
<p>नेणें जीवेंवीण जीवविलें । मृत्युवीण मरणचि मारिलें 
।</p>
<p>दृष्टि घे‍ऊनि दाखविलें । देखणें केलें सर्वांग 
॥ ८२ ॥</p>
</section>
<section>
<p>देहीं देह विदेह केलें । शेखीं विदेहपण तेंही नेलें 
।</p>
<p>नेलेपणही हारपलें । उरीं उरलें उर्वरित ॥ ८३ ॥</p>
</section>
<section>
<p>अभावों भावेंशीं गेला । संदेह निःसंदेहेंशीं निमाला 
।</p>
<p>विस्मयो विस्मयीं बुडाला । वेडावला स्वानंदु ॥ 
८४ ॥</p>
</section>
<section>
<p>तेथ आवडीं होय भक्तु । तंव देवोचि भक्तपणा‍आंतु 
।</p>
<p>मग भज्यभजनाचा अंतु । दावी उप्रांतु स्वलीला ॥ ८५॥</p>
</section>
<section>
<p>नमन नमनेंशीं नेलें । नमितें नेणो काय जाहलें ।</p>
<p>नम्यचि अंगीं घडलें । घडले मोडलें मोडूनि ॥ ८६ ॥</p>
</section>
<section>
<p>दृश्य द्रष्टा जाण । दोहींस एकचि मरण ।</p>
<p>दर्शनही जाहलें क्षीण । देखणेपण गिळूनि ॥ ८७ ॥</p>
</section>
<section>
<p>आतां देवोचि आघवा । तेथें भक्तु न ये भक्तभावा ।</p>
<p>तंव देवोही मुकला देवा । देवस्वभावा विसरोनि ॥ ८८॥</p>
</section>
<section>
<p>देवो देवपणे दाटला । भक्तु भक्तपणें आटला ।</p>
<p>दोहींचाही अंतु आला । अभेद जाहला अनंतु ॥ ८९ ॥</p>
</section>
<section>
<p>अत्यागु त्यागेंशीं विराला । अभोगु भोगेंशीं उडाला 
।</p>
<p>अयोगु योगेंशीं बुडाला । योग्यतेचा गेला अहंभावो 
॥ ९० ॥</p>
</section>
<section>
<p>ऐशियाहीवरी अधिक सोसु । सायुज्यामाजीं होतसे दासू 
।</p>
<p>तेथील सुखाचा सौरसु । अति अविनाशु अगोचरू ॥ ९१ ॥</p>
</section>
<section>
<p>शिवें शिवूचि यजिजे । हें ऐशिये अवस्थेचि साजे ।
</p>
<p>एर्‍हवीं बोलचि बोलिजे । परि न पविजे निजभजन ॥ ९२॥</p>
</section>
<section>
<p>ये अभिन्न सुखसेवे‌आंतु । नारद आनंदें नाचत गातु 
।</p>
<p>शुकसनकादिक समस्तु । जाले निजभक्तु येणेंचि सुखें 
॥ ९३ ॥</p>
</section>
<section>
<p>सागरीं भरे भरतें । तें भरतें भरे तरियांतें ।</p>
<p>तैसें देवेंचि देवपणें येथें । केलें मातें निजभक्त 
॥ ९४ ॥</p>
</section>
<section>
<p>सागर सरिता जीवन एक । परी मिळणीं भजन दिसे अधिक ।
</p>
<p>तैसें एकपणेंचि देख । भजनसुख उल्हासे ॥ ९५ ॥</p>
</section>
<section>
<p>वाम सव्य दोनी भाग । परी दों नामी एकचि आंग ।</p>
<p>तैसा देवभक्तविभाग । देवपणीं साङ्ग आभासे ॥ ९६ ॥</p>
</section>
<section>
<p>तेवीं आपुलेपणाचेनि मानें । भक्त केलों जनार्दनें ।</p>
<p>परी कायावाचामनें । वर्तविजे तेणें सर्वार्थीं ॥ ९७ ॥</p>
</section>
<section>
<p>तो मुखाचें जाला निजसुख । दृष्टीतें प्रकटे सन्मुख ।</p>
<p>तोचि विवेकेंकरून देख । करवी लेख ग्रंथार्थी ॥ ९८॥</p>
</section>
<section>
<p>परी नवल त्याचें लाघव । अभंगीं घातलें माझें नांव ।</p>
<p>शेखीं नांवाचा निजभाव । उरावया ठाव नुरवीच ॥ ९९ ॥</p>
</section>
<section>
<p>या वचनार्था संतोषला । म्हणे भला रे भला भला ।</p>
<p>निजभाविकु तूंचि संचला । प्रगट केला गुह्यार्थु ॥ १०० ॥</p>
</section>
<section>
<p>हे स्तुति कीं निरूपण । ग्रंथपीठ कीं ब्रह्मज्ञान ।</p>
<p>साहित्य कीं समाधान । संज्ञाही जाण कळेना ॥ १०१ ॥</p>
</section>
<section>
<p>तुझा बोलुचि एक‌एकु । सोलीव विवेकाचा विवेकु ।</p>
<p>तो संतोषासी संतोखु। आत्यंतिकु उपजवी ॥ १०२ ॥</p>
</section>
<section>
<p>तुझेनि मुखें जें जें निघे । तें संतहृदयीं साचचि 
लागे ।</p>
<p>मुमुक्षुसारंगांचीं पालिंगें । रुंजी निजांगें 
करितील ॥ १०३ ॥</p>
</section>
<section>
<p>ग्रंथारंभु पडला चोख । मुक्त मुमुक्षु इतर लोक ।
</p>
<p>श्रवणामात्रेंचि देख । निजात्मसुख पावती ॥ १०४॥</p>
</section>
<section>
<p>येणें वचनामृत तुषारें । ग्रंथभूमिका विवेकांकुरें 
।</p>
<p>अंकुरली एकसरें । फळभारें सफलित ॥ १०५ ॥</p>
</section>
<section>
<p>कीं निर्जीवा जीवु आला । नातरी सिद्धा सिद्धिलाभु 
जाला ।</p>
<p>कीं निजवैभवें आपुला । प्रियो मीनला पतिव्रते ॥ 
१०६ ॥</p>
</section>
<section>
<p>तैसेनि हरुषानंदें । जी जी म्हणितलें स्वानंदें 
।</p>
<p>तुमचेनि पादप्रसादें । करीन विनोदें ग्रंथार्थू 
॥ १०७ ॥</p>
</section>
<section>
<p>श्रीरामप्रतापदृष्टीं । शिळा तरती सागरापोटीं 
।</p>
<p>कीं वसिष्ठवचनासाठीं । तपे शाटी रविमंडळीं ॥ १०८॥</p>
</section>
<section>
<p>कीं याज्ञवल्कीच्या मंत्राक्षता । शुष्ककाष्ठांस 
पल्लवता ।</p>
<p>कीं धर्में श्वानु सरता । केला सर्वथा स्वर्गलोकीं 
॥ १०९ ॥</p>
</section>
<section>
<p>तैसे माझेनि नांवें । ग्रंथ होती सुहावे ।</p>
<p>आज्ञाप्रतापगौरवें । गुरुवैभवें सार्थकु ॥ ११०॥</p>
</section>
<section>
<p>घटित एका आणि एकादशें । राशि-नक्षत्र एकचि असे ।</p>
<p>त्या एकामाजीं जैं पूर्ण दिसे । तैं दशदशांगें चढे 
अधिक ॥ १११ ॥</p>
</section>
<section>
<p>मागां पुढां एक एक कीजे । त्या नांव एकादशु म्हणिजे 
।</p>
<p>तरी एका एकपणचि सहजें । आलें निजवोजें ग्रंथार्थें 
॥ ११२ ॥</p>
</section>
<section>
<p>तेथें देखणेंचि करूनि देखणें । अवघेंचि निर्धारूनि 
मनें ।</p>
<p>त्यावरी एकाजनार्दनें । टीका करणें सार्थक ॥ ११३॥</p>
</section>
<section>
<p>पाहोनि दशमाचा प्रांतु । एकादशाच्या हृदया‍आंतु 
।</p>
<p>एकादशावरी जगन्नाथु । ग्रंथार्थु आरंभी ॥ ११४ ॥</p>
</section>
<section>
<p>म्हणौनि एकादशाची टीका । एकादशीस करी एका ।</p>
<p>ते एकपणाचिया सुखा । फळेल देखा एकत्वें ॥ ११५ ॥</p>
</section>
<section>
<p>आतां वंदूं महाकवी । व्यास वाल्मीक भार्गवी ।</p>
<p>जयातें उशना कवी । पुराणगौरवीं बोलिजे ॥ ११६ ॥</p>
</section>
<section>
<p>तिहीं आपुलिये व्युत्पत्ती । वाढवावी माझी मती 
।</p>
<p>हेचि करीतसें विनंती । ग्रंथ समाप्तीं न्यावया 
॥ ११७ ॥</p>
</section>
<section>
<p>वंदूं आचार्य शंकरू । जो ग्रंथार्थविवेकचतुरू ।
</p>
<p>सारूनि कर्मठतेचा विचारू । प्रबोधदिनकरू प्रकाशिला 
॥ ११८ ॥</p>
</section>
<section>
<p>आतां वंदूं श्रीधर । जो भागवतव्याख्याता सधर ।</p>
<p>जयाची टीका पाहतां अपार । अर्थ साचार पैं असे ॥ ११९॥</p>
</section>
<section>
<p>इतरही टीकाकार । काव्यकर्ते विवेकचतुर ।</p>
<p>त्यांचे चरणीं नमस्कार । ग्रंथा सादर तिहीं हो‍आवें 
॥ १२० ॥</p>
</section>
<section>
<p>वंदूं प्राकृत कवीश्वर । निवृत्तिप्रमुख ज्ञानेश्वर 
।</p>
<p>नामदेव चांगदेव वटेश्वर । ज्यांचें भाग्य थोर गुरुकृपा 
॥ १२१ ॥</p>
</section>
<section>
<p>जयांचे ग्रंथ पाहतां । ज्ञान होय प्राकृतां ।</p>
<p>तयांचें चरणी माथा । निजात्मता निभावें ॥ १२२ ॥</p>
</section>
<section>
<p>संस्कृत ग्रंथकर्ते ते महाकवी । मा प्राकृतीं काय 
उणीवी ।</p>
<p>नवीं जुनीं म्हणावीं । कैसेनि केवीं सुवर्णसुमनें 
॥ १२३ ॥</p>
</section>
<section>
<p>कपिलेचें म्हणावें क्षीर । मा इतरांचें तें काय 
नीर ।</p>
<p>वर्णस्वादें एकचि मधुर । दिसे साचार सारिखें ॥ १२४॥</p>
</section>
<section>
<p>जें पाविजे संस्कृत अर्थें । तेंचि लाभे प्राकृतें 
।</p>
<p>तरी न मनावया येथें । विषमचि तें कायी ॥ १२५ ॥</p>
</section>
<section>
<p>कां निरंजनीं बसला रावो । तरी तोचि सेवकां पावन ठावो 
।</p>
<p>तेथें सेवेसि न वचतां पाहा हो । दंडी रावो निजभृत्यां 
॥ १२६ ॥</p>
</section>
<section>
<p>कां दुबळी आणि समर्थ । दोहींस रायें घातले हात ।</p>
<p>तरी दोघींसिही तेथ । सहजें होत समसाम्य ॥ १२७ ॥</p>
</section>
<section>
<p>देशभाषावैभवें । प्रपंच पदार्थीं पालटलीं नांवें 
।</p>
<p>परी रामकृष्णादिनामां नव्हे । भाषावैभवें पालटु 
॥ १२८ ॥</p>
</section>
<section>
<p>संस्कृत वाणी देवें केली । तरी प्राकृत काय चोरापासोनि 
जाली ।</p>
<p>असोतु या अभिमानभुली । वृथा बोलीं काय काज ॥ १२९॥</p>
</section>
<section>
<p>आतां संस्कृता किंवा प्राकृता । भाषा झाली जे हरिकथा 
।</p>
<p>ते पावनचि तत्त्वता । सत्य सर्वथा मानली ॥ १३० ॥</p>
</section>
<section>
<p>वंदूं ’भानुदास’ आतां । जो कां पितामहाचा पिता ।
</p>
<p>ज्याचेनि वंश भगवंता । झाला सर्वथा प्रियकर ॥ १३१॥</p>
</section>
<section>
<p>जेणें बाळपणीं आकळिला भानु । स्वयें जाहला चिद्‍भानु 
।</p>
<p>जिंतोनि मानाभिमानु । भगवत्पावनु स्वयें झाला ॥ 
१३२ ॥</p>
</section>
<section>
<p>जयाचि पदबंध प्राप्ति । पाहों आली श्रीविठ्ठलमूर्ति 
।</p>
<p>कानीं कुंडलें जगज्ज्योति । करितां रातीं देखिला 
॥ १३३ ॥</p>
</section>
<section>
<p>तया भानुदासाचा ’चक्रपाणि’ । तयाचाही सुत सुलक्षणी 
।</p>
<p>तया ’सूर्य’ नाम ठेवूनि । निजीं निज हो‍ऊनि भानुदास 
ठेला ॥ १३४ ॥</p>
</section>
<section>
<p>तया सूर्यप्रभाप्रतापकिरणीं । मातें प्रसवली रुक्मिणी 
।</p>
<p>म्हणौनि रखुमा‍ई जननी । आम्हांलागूनि साचचि ॥ १३५॥</p>
</section>
<section>
<p>हे ग्रंथारंभकाळा । वंदिली पूर्वजमाळा ।</p>
<p>धन्य निजभाग्याचि लीळा । आलों वैष्णवकुळा जन्मोनि 
॥ १३६ ॥</p>
</section>
<section>
<p>ते वैष्णवकुळीं कुळनायक । नारद प्रल्हाद सनकादिक 
।</p>
<p>उद्धव अक्रूर श्रीशुक । वसिष्ठादिक निजभक्त ॥ १३७॥</p>
</section>
<section>
<p>ते वैष्णव सकळ । ग्रंथार्थीं अवधानशीळ ।</p>
<p>म्हणौनि वैष्णवकुळमाळ । वंदिली सकळ ग्रंथार्थीं 
॥ १३८ ॥</p>
</section>
<section>
<p>उपजलों ज्याचिया गोत्रा । नमन त्या विश्वामित्रा 
।</p>
<p>जो कां प्रतिसृष्टीचा धात्रा । गायत्रीमंत्रा महत्त्व 
॥ १३९ ॥</p>
</section>
<section>
<p>जो उपनिषद्‌विवेकी । तो वंदिला याज्ञवल्की ।</p>
<p>जो कविकर्तव्यातें पोखी । कृपापीयूखीं वर्षोनि 
॥ १४० ॥</p>
</section>
<section>
<p>नमन भूतमात्रां अशेखां । तेणें विश्वंभरू जाहला 
सखा ।</p>
<p>म्हाणौनि ग्रंथारंभु देखा । आला नेटका संमता ॥ १४१॥</p>
</section>
<section>
<p>आतां नमूं दत्तात्रेया । जो कां आचार्यांचा आचार्या 
।</p>
<p>तेणें प्रवर्तविलें ग्रंथकार्या । अर्थवावया निजबोधु 
॥ १४२ ॥</p>
</section>
<section>
<p>तो शब्दातें दावितु । अर्थु अर्थें प्रकाशितु ।
</p>
<p>मग वक्तेपणाची मातु । स्वयें वदवितु यथार्थ ॥ १४३॥</p>
</section>
<section>
<p>तो म्हणे श्रीभागवत । तें भगवंताचें हृद्‌गत ।</p>
<p>त्यासीचि होय प्राप्त । ज्याचें निरंतर चित्त भगवंतीं 
॥ १४४ ॥</p>
</section>
<section>
<p>तें तें हें ज्ञान कल्पादी । ’चतुःश्लोक’ पदबंधीं 
।</p>
<p>उपदेशिला सद्‍बुद्धी । निजात्मबोधीं विधाता ॥ १४५॥</p>
</section>
<section>
<p>नवल तयाचा सद्‌भावो । शब्दमात्रें झाला अनुभवो 
।</p>
<p>बाप सद्‌गुरुकृपा पहा हो । केला निःसंदेहो परमेष्ठी 
॥ १४६ ॥</p>
</section>
<section>
<p>तो चतुःश्लोकींचा बोधु । गुरुमार्गें आला शुद्धु 
।</p>
<p>तेणें उपदेशिला नारदु । अतिप्रबुद्धु भावार्थीं 
॥ १४७ ॥</p>
</section>
<section>
<p>तेणें नारदु निवाला । अवघा अर्थमयचि झाला ।</p>
<p>पूर्ण परमानंदें धाला । नाचों लागला निजबोधें ॥ 
१४८ ॥</p>
</section>
<section>
<p>तो ब्रह्मवीणा वाहतु । ब्रह्मपदें गीतीं गातु ।
</p>
<p>तेणें ब्रह्मानंदें नाचतु । विचरे डुल्लतु भूतळीं 
॥ १४९ ॥</p>
</section>
<section>
<p>तो आला सरस्वती तीरा । तंव देखिलें व्यास ऋषीश्वरा 
।</p>
<p>जो संशयाचिया पूरा । अतिदुर्धरामाजीं पडिला ॥ १५०॥</p>
</section>
<section>
<p>वेदार्थ सकळ पुराण । व्यासें केलें निर्माण ।</p>
<p>परी तो न पवेचि आपण । निजसमाधान स्वहिताचें ॥ १५१॥</p>
</section>
<section>
<p>तो संशयसमुद्रा आंतु । पडोनि होता बुडतु ।</p>
<p>तेथें पावला ब्रह्मसुतु । ’नाभी’ म्हणतु कृपाळू 
॥ १५२ ॥</p>
</section>
<section>
<p>तेणें एकांतीं ने‍ऊनि देख । व्यासासि केला एकमुख 
।</p>
<p>मग दाविले चार्‍ही श्लोक । भवमोचक निर्दुष्ट ॥ १५३॥</p>
</section>
<section>
<p>ते सूर्याते न दाखवुनी । गगनातेंही चोरूनी ।</p>
<p>कानातें परते सारूनी । ठेला उपदेशुनी निजबोधु ॥ 
१५४ ॥</p>
</section>
<section>
<p>तें नारदाचें वचन । करीत संशयाचें दहन ।</p>
<p>तंव व्यासासि समाधान । स्वसुखें पूर्ण हों सरलें 
॥ १५५ ॥</p>
</section>
<section>
<p>मग श्रीव्यासें आपण । भागवत दशलक्षण ।</p>
<p>शुकासि उपदेशिलें जाण । निजबोधें पूर्ण सार्थक 
॥ १५६ ॥</p>
</section>
<section>
<p>तेणें शुकही सुखावला । परमानंदें निवाला ।</p>
<p>मग समाधिस्थ राहिला । निश्चळ ठेला निजशांती ॥ १५७॥</p>
</section>
<section>
<p>तेथें स्वभावेंचि जाणा । समाधि आली समाधाना ।</p>
<p>मग परीक्षितीचिया ब्रह्मज्ञाना । अवचटें जाणा तो 
आला ॥ १५८ ॥</p>
</section>
<section>
<p>पहावया परीक्षितीचा अधिकारु । तंव कलीसि केला तेणें 
मारु ।</p>
<p>तरी धर्माहूनि दिसे थोरु । अधिकारु पैं याचा ॥ १५९॥</p>
</section>
<section>
<p>कृष्णु असतां धर्म जियाला । पाठीं कलिभेणें तो पळाला 
।</p>
<p>परी हा कलि निग्रहूनि ठेला । धर्माहूनि भला धैर्यें 
अधिक ॥ १६० ॥</p>
</section>
<section>
<p>अर्जुनवीर्यपरंपरा निर्व्यंग । सुभद्रा मातामहीचें 
गर्भलिंग ।</p>
<p>तो अधिकाररत्‍न उपलिंग । ज्यासी रक्षिता श्रीरंग 
गर्भीं झाला ॥ १६१ ॥</p>
</section>
<section>
<p>गर्भींच असता ज्याच्या भेणें । स्पर्शूं न शके शस्त्र 
द्रौण्य ।</p>
<p>त्याचा अधिकार पूर्ण । सांगावया कोण समर्थ ॥ १६२॥</p>
</section>
<section>
<p>जेणें रक्षिले गर्भाप्रती । तया परीक्षी सर्वांभूतीं 
।</p>
<p>यालागीं नांवें परीक्षिती । अगाध स्थिती नांवाची 
॥ १६३ ॥</p>
</section>
<section>
<p>तो अभिमन्यूचा परीक्षिती । उपजला पावन करीत क्षिती 
।</p>
<p>ज्याचेनि भागवताची ख्याती । घातली त्रिजगतीं परमार्थपव्हे 
॥ १६४ ॥</p>
</section>
<section>
<p>अंगीं वैराग्यविवेकु । ब्रह्मालागीं त्यक्तोदकु 
।</p>
<p>तया देखोनि श्रीशुकु । आत्यंतिकु सुखावला ॥ १६५॥</p>
</section>
<section>
<p>बाप कोपु ब्राह्मणाचा । शापें अधिकारु ब्रह्मज्ञानाचा 
।</p>
<p>तयांच्या चरणीं कायावाचा । निजभावा नमस्कारु ॥ 
१६६ ॥</p>
</section>
<section>
<p>ब्रह्माहूनि ब्राह्मण थोरु । हें मीच काय फार करूं 
।</p>
<p>परी हृदयीं अद्यापि श्रीधरु । चरणालंकारु मिरवितु 
॥ १६७ ॥</p>
</section>
<section>
<p>म्हणोनि ब्रह्माचा देवो ब्राह्मणु । हा सत्यसत्य 
माझा पणु ।</p>
<p>यालागीं वेदरूपें नारायणु । उदरा ये‍ऊनु वाढविला 
॥ १६८ ॥</p>
</section>
<section>
<p>म्हणोनि ब्राह्मण भूदेव । हें ब्रह्मींचे निजावेव 
।</p>
<p>येथें न भजती ते मंददैव । अति निर्दैव अभाग्य ॥ १६९॥</p>
</section>
<section>
<p>ब्राह्मणप्रतापाचा नवलावो । तिहीं आज्ञाधारकु 
केला देवो ।</p>
<p>प्रतिमाप्रतिष्ठेसि पहा हो । प्रकटे आविर्भावो 
मंत्रमात्रें ॥ १७० ॥</p>
</section>
<section>
<p>तंव संत म्हाणती काय पहावें । जें स्तवनीं रचिसी 
भावें ।</p>
<p>तेथें प्रमेय काढिसी नित्य नवें । साहित्यलाघवें 
साचार ॥ १७१ ॥</p>
</section>
<section>
<p>गणेशु आणि सरस्वती । बैसविलीं ब्रह्मपंक्ती ।</p>
<p>तैशींच संतस्तवनीं स्तुतीं । ऐक्यवृत्ती वदलासी 
॥ १७२ ॥</p>
</section>
<section>
<p>पाठीं कुल आणि कुलदैवता । स्तवनीं वदलासि जे कथा 
।</p>
<p>ते ऐकतांचि चित्त चिंता । विसरे सर्वथा श्रवणेंचि 
॥ १७३॥</p>
</section>
<section>
<p>जो सद्‍भावो संतचरणीं । तोचि भावो ब्राह्मणीं ।
</p>
<p>सुखी केले गुरु स्तवनीं । धन्य वाणी पैं तुझी ॥ १७४॥</p>
</section>
<section>
<p>तरी तुझेनि मुखें श्रीजनार्दन । स्वयें वदताहे 
आपण ।</p>
<p>हे बोलतांचि खूण । कळली संपूर्ण आम्हांसी ॥ १७५ ॥</p>
</section>
<section>
<p>चढत प्रमेयाचें भरतें । तें नावेक आवरोनि चित्तें 
।</p>
<p>पुढील कथानिरूपणातें । करी निश्चितें आरोहण ॥ १७६॥</p>
</section>
<section>
<p>विसरलों होतों हा भावो । परी भला दिधला आठवो ।</p>
<p>याचिलागीं सद्‍भावो । तुमचे चरणीं पहा हो ठेविला 
॥ १७७ ॥</p>
</section>
<section>
<p>उणें देखाल जें जें जेथें । तें तें करावें पुरतें 
।</p>
<p>सज्जनांमाजीं सरतें । करावें मातें ग्रंथार्थसिद्धी 
॥ १७८ ॥</p>
</section>
<section>
<p>ते म्हणती भला रे भला नेटका । बरवी ही आया आली ग्रंथपीठिका 
।</p>
<p>आतां संस्कृतावरी टीका । कविपोषका वदें वहिला ॥ 
१७९ ॥</p>
</section>
<section>
<p>याचि बोलावरी माझा भावो । ठेवूनि पावलों पायांचा 
ठावो ।</p>
<p>तरी आज्ञेसारिखा प्रस्तावो । करीन पाहा हो कथेचा 
॥ १८० ॥</p>
</section>
<section>
<p>तरी नैमिषारण्या‍आंतु । शौनकादिकांप्रति मातु 
।</p>
<p>सूत असे सांगतु । गतकथार्थु अन्वयो ॥ १८१ ॥</p>
</section>
<section>
<p>मागें दहावें स्कन्धीं जाण । कथा जाली नव-लक्षण ।
</p>
<p>आतां मोक्षाचें उपलक्षण । सांगे श्रीकृष्ण एकादशीं 
॥ १८२ ॥</p>
</section>
<section>
<p>जो चिदाकाशींचा पूर्ण चंद्र । जो योगज्ञाननरेंद्र 
।</p>
<p>तो बोलता झाला शुक योगींद्र । परिसता नरेंद्र परीक्षिती 
॥ १८३ ॥</p>
</section>
<section>
<p>तंव परीक्षिती म्हणे स्वामी । याचिलागीं त्यक्तोदक 
मी ।</p>
<p>तेचि कृपा केली तुम्हीं । तरी धन्य आम्ही निजभाग्यें 
॥ १८४ ॥</p>
</section>
<section>
<p>अगा हे साचार मोक्षकथा । ज्यांसि मोक्षाची अवस्था 
।</p>
<p>तिहीं पाव दे‍ऊनि मनाचे माथां । रिघावें सर्वथा 
श्रवणादरीं ॥ १८५ ॥</p>
</section>
<section>
<p>भीतरी ने‍ऊनियां कान । कानीं द्यावें निजमन ।</p>
<p>अवधाना करूनि सावधान । कथानुसंधान धरावें ॥ १८६॥</p>
</section>
<section>
<p>बहुतीं अवतारीं अवतरला देवो । परी या अवतारींचा 
नवलावो ।</p>
<p>देवां न कळे अभिप्रावो । अगम्य पहा हो हरिलीला ॥ 
१८७ ॥</p>
</section>
<section>
<p>उपजतांचि मायेवेगळा । वाढिन्नला स्वयें स्वलीळा 
।</p>
<p>बाळपणीं मुक्तीचा सोहळा । पूतनादि सकळां निजांगें 
अर्पी ॥ १८८ ॥</p>
</section>
<section>
<p>मायेसि दाविलें विश्वरूप । गोवळां दाविलें वैकुंठदीप 
।</p>
<p>परी गोवळेपणाचें रूप । नेदीच अल्प पालटों ॥ १८९ ॥</p>
</section>
<section>
<p>बाळ बळियांतें मारी । अचाट कृत्यें जगादेखतां करी 
।</p>
<p>परी बाळपणाबाहेरी । तिळभरी नव्हेचि ॥ १९० ॥</p>
</section>
<section>
<p>ब्रह्म आणि चोरी करी । देवो आणि व्यभिचारी ।</p>
<p>पुत्र कलत्र आणि ब्रह्मचारी । हेही परी दाखविली 
॥ १९१ ॥</p>
</section>
<section>
<p>अधर्में वाढविला धर्म । अकर्में तारिलें कर्म ।
</p>
<p>अनेमें नेमिला नेम । अति निःसीम निर्दुष्ट ॥ १९२॥</p>
</section>
<section>
<p>तेणें संगेंचि सोडिला संगु । भोगें वाढविला योगु 
।</p>
<p>त्यागेंवीण केला त्यागु । अति अव्यंगु निर्दोष 
॥ १९३ ॥</p>
</section>
<section>
<p>कर्मठां हो‍आवया बोधु । कर्मजाड्याचे तोडिले भेदु 
।</p>
<p>भोगामाजीं मोक्षपदु । दाविलें विशदु प्रकट करूनि 
॥ १९४ ॥</p>
</section>
<section>
<p>भक्ति भुक्ति मुक्ति । तिन्ही केलीं एके पंक्ती 
।</p>
<p>काय वानूं याची ख्याति । खा‍ऊनि माति विश्वरूप दावी 
॥ १९५ ॥</p>
</section>
<section>
<p>त्याचिया परमचरित्रा । तुज सांगेन परमपवित्रा ।
</p>
<p>परी निजबोधाचा खरा । या अवतारीं पुरा पवाडा केला 
॥ १९६ ॥</p>
</section>
<section>
<p>एकादशाच्या तात्पर्यार्थीं । संक्षेपें विस्तरे 
मुक्ति ।</p>
<p>बोललीसे आद्यंतीं । परमात्मस्थिति निजबोधें ॥ १९७॥</p>
</section>
<section>
<p>तेथें नारदें वसुदेवाप्रती । संवादूनि निमि-जायंती 
।</p>
<p>सांगितली कथासंगती । ’संक्षेपस्थिति’ या नाम ॥ 
१९८ ॥</p>
</section>
<section>
<p>तेचि उद्धवाची परमप्रीति । नाना दृष्टांतें उपपत्ति 
।</p>
<p>स्वमुखें बोलिला श्रीपति । ते कथा निश्चितीं ’सविस्तर’ 
॥ १९९ ॥</p>
</section>
<section>
<p>दशमीं ’निरोध’ लक्षण । मागां केलें निरूपण ।</p>
<p>जेथें धराभार अधर्मजन । निर्दळी श्रीकृष्ण नानायुक्ति 
॥ २०० ॥</p>
</section>
<section>
<p>ज्यांचेनि अधर्मभारें क्षिति । सदा आक्रंदत होती 
।</p>
<p>जिच्या साह्यालागीं श्रीपति । पूर्णब्रह्मस्थिति 
अवतरला ॥ २०१ ॥</p>
</section>
<section>
<p>दुष्ट दैत्य आणि दानव । धराभार राजे सर्व ।</p>
<p>वधिता झाला श्रीकृष्णदेव । तो गतकथाभाव शुक सांगे 
॥ २०२ ॥</p>
</section>


<blockquote>
<p><br/></p>
<section>
<cite><p>श्रीशुक उवाच -</p></cite>
<p>कृत्वा दैत्यवधं कृष्णः सरामो यदुभिर्वृतः ।</p>
<p>भुवोऽवतारयत‍भारं जविष्ठं जनयन्कलिम्‌ ॥ १ ॥</p>
</section>
<section>
<p><br/></p>
</blockquote>

<section>
<p>पूर्णब्रह्म स्वयें श्रीकृष्ण । बळि बळिराम लोकरमण 
।</p>
<p>निधडे यादव मेळवूनि जाण । दैत्यनिर्दळण श्रीकृष्णें 
केलें ॥ २०३ ॥</p>
</section>
<section>
<p>जे यादवांसि न येत वधीं । तेथें श्रीकृष्ण करी बुद्धि 
।</p>
<p>सखे स्वजन स्वगोत्रामधीं । कलह उत्पादी अतिघोर 
॥ २०४ ॥</p>
</section>
<section>
<p>उतरावया धराभार । कलहमिसें शारंगधर ।</p>
<p>मारवी कौरबभार । पांडुकुमर क्षोभवूनि ॥ २०५ ॥</p>
</section>

<blockquote>
<p><br/></p>
<section>
<p>ये कोपिताः सुबहु पाण्डुसुताः सपत्‍नैः</p>
<p>दुद्यूतहेलनकचग्रहणादिभिस्तान्‌ ।</p>
<p>कृत्वा निमित्तमितरेतरतः समेतान्‌</p>
<p>हत्वा नृपान्‌ निरहरत्‌ क्षितिभारमीशः ॥ २ ॥</p>
</section>
<p><br/></p>
</blockquote>
<section>
<p>दुष्ट अकर्मी अतिघोर । ज्यांची सेना धराभार ।</p>
<p>ते वधार्थ करावया एकत्र । कलहाचें सूत्र उपजवी कृष्ण 
॥ २०६ ॥</p>
</section>
<section>
<p>येणें श्रीकृष्णसंकल्पोद्देशें । हों सरले कपटफांसे 
।</p>
<p>तेणें कपट बांधून कैसे । वधवी अनायासें कौरवभार 
॥ २०७ ॥</p>
</section>
<section>
<p>जगीं द्यूत खेळिजे दुष्टें । तेंही आरंभिलें कपटें 
।</p>
<p>धर्मावरी फांसे खोटे । घालिती हटें दुर्बुद्धि 
॥ २०८ ॥</p>
</section>
<section>
<p>बाळेभोळे अज्ञान जनीं । तेही गांजिती ना धर्मपत्‍नी 
।</p>
<p>ते साचचि धर्माची मानिनी । आणिली बांधोनी सभेमाजीं 
॥ २०९ ॥</p>
</section>
<section>
<p>दुःशासनें धरिले वेणीकच । तेणेंचि वाढिली कचकच 
।</p>
<p>तें कर्म त्याचें त्यासीच । भंवलें साच त्याभोंवतें 
॥ २१० ॥</p>
</section>
<section>
<p>वनी कोणी कोणा नागवी । तो नागोवा राजा आणवी ।</p>
<p>सभेसि राजा उगाणवी । तैं मृत्युची पदवी मस्तका आली 
॥ २११ ॥</p>
</section>
<section>
<p>अन्यायेंवीण नागवी रावो । तैं धांवणिया धांवे देवो 
।</p>
<p>द्रौपदीवस्त्रहरण पाहा हो । हा मुख्य अन्यावो कौरवां 
॥ २१२ ॥</p>
</section>
<section>
<p>अग्निदानें गरदानें । धनदारा अपहारणें ।</p>
<p>घाला घालूनि मारणें । शस्त्रपाणी होणें वधार्थ 
॥ २१३ ॥</p>
</section>
<section>
<p>अवज्ञा आणि हेळण । दुरुक्ती जें धर्मच्छळण ।</p>
<p>हेंचि निमित्तासी कारण । केलें संपूर्ण श्रीकृष्णें 
॥ २१४ ॥</p>
</section>
<section>
<p>पतिव्रतेचे वस्त्रहरण । तेणें तत्काळ पावे मरण 
।</p>
<p>हेंचि कलहाचें कारण । कुळनिर्दळण येणें कर्में 
॥ २१५ ॥</p>
</section>
<section>
<p>ऐसा जो धर्माचा विरोधी । त्यासी देवो अवश्य वधी ।
</p>
<p>यालागी पाण्डवांचिये बुद्धि । अत्युग्र त्रिशुद्धी 
उपजवी कोपु ॥ २१६ ॥</p>
</section>
<section>
<p>भूभारहरणचरित्र । सखे स्वजन सुहृद स्वगोत्र ।</p>
<p>शास्त्रविवेकी अतिपवित्र । त्यांमाजीं विचित्र 
उपजवी कलहो ॥ २१७ ॥</p>
</section>
<section>
<p>धराभार हरावया गोविंदु । कळवळियाचे सखे बंधु ।</p>
<p>करविला तेथ गोत्रवधु । साह्य संबंधु राजभारेंसीं 
॥ २१८ ॥</p>
</section>
<blockquote>
<p><br/></p>
<section>
<p>भूभारराजपृतना यदुभिर्निरस्य</p>
<p>गुप्तैः स्वबाहुभिरचिन्तयदप्रमेयः ।</p>
<p>मन्येऽवनेर्ननु गतोऽप्यगतं हि भारं</p>
<p>यद्यादवं कुलमहो ह्यविषह्यमास्ते ॥ ३ ॥</p>
</section>
<p><br/></p>
</blockquote>

<section>
<p>ऐसे पक्षपाती राजे अपार । अमित सेना धराभार ।</p>
<p>मारविले अधर्मकर । मिषांतर कलहाचें ॥ २१९ ॥</p>
</section>
<section>
<p>पृथ्वीचे अधर्मसेनासंभार । शोधशोधूनि राजे मारिले 
अपार ।</p>
<p>तर्‍ही उतरला धराभार । हे शारंगाधर न मनीचि ॥ २२०॥</p>
</section>
<section>
<p>यादव करून अतुर्बळ । नाना दुष्ट दमिले सकळ ।</p>
<p>परी यादव झाले अतिप्रबळ । हें न मनीच केवळ श्रीकृष्ण 
॥ २२१ ॥</p>
</section>
<section>
<p>नव्हतां यादवांचें निदान । नुतरे धराभार संपूर्ण 
।</p>
<p>ऐसें मानिता झाला श्रीकृष्ण । कुलनिर्दळण तो चिंती 
॥ २२२ ॥</p>
</section>
<section>
<p>अग्नि कर्पूर खा‍ऊनि वाढे । कापुरांतीं अग्निही 
उडे ।</p>
<p>तैसें यादवांचें अतिगाढें । आले रोकडें निदान ॥ 
२२३ ॥</p>
</section>
<section>
<p>केळी फळे तंव वाढे वाढी । फळपाकें माळी झाड तोडी 
।</p>
<p>तैसी यादवकुळाची शीग गाढी । चढे रोकडी मरणार्थ ॥ 
२२४ ॥</p>
</section>
<section>
<p>फळ परिपाकें मरिमळी । तें घे‍ऊन जाय माळी ।</p>
<p>तैशीं स्वकुळफळें वनमाळी । न्यावया तत्काळीं स्वयें 
इच्छी ॥ २२५ ॥</p>
</section>
<section>
<p>अनंतबाहुप्रतापें । यादव वाढलें श्रीकृष्णकृपें 
।</p>
<p>तोचि निधनाचेनि संकल्पें । कालरूपें क्षोभला ॥ 
२२६ ॥</p>
</section>
<section>
<p>अतुर्बळ अतिप्रबळ । वाढलें जें यादवकुळ ।</p>
<p>ते वीर देखोनि सकळ । असह्य केवळ श्रीकृष्णासी ॥ २२७॥</p>
</section>
<blockquote>
<p><br/></p>
<section>
<p>नैवान्यतः परिभवोऽस्य भवेत्‌ कथञ्चिन्‌</p>
<p>मत्संश्रयस्य विभवोन्नहनस्य नित्यम्‌ ।</p>
<p>अन्तः कलिं यदुकुलस्य विधाय वेणु</p>
<p>स्तम्बस्य वह्निमिव शान्तिमुपैमि धाम ॥ ४ ॥</p>
</section>
<p><br/></p>
</blockquote>
<section>
<p>मज गेलिया निजधामा । हेचि प्रवर्तती अधर्मा ।</p>
<p>श्रियोन्नत अतिगर्व महिमा । मुख्य अकर्मा निजहेतु 
॥ २२८ ॥</p>
</section>
<section>
<p>हे मद्‌बळें अतिप्रबळ । अतिरथी झाले सकळ ।</p>
<p>यांसि अप्रतिमल्लु दिग्मंडळ । यांतें दमिता केवळ 
मी एकु ॥ २२९ ॥</p>
</section>
<section>
<p>हे नाटोपती इंद्रादि देवां । दैत्य राक्षसां कां 
दानवां ।</p>
<p>शेखीं निर्दाळावया यादवां । मागुतें मज तेव्हां 
पडेल येणें ॥ २३० ॥</p>
</section>
<section>
<p>तरी आतांचि आपुले दिठी । कुळ बांधूं काळगांठीं ।
</p>
<p>ऐसा विचार जगजेठी । निश्चये पोटीं दृढ केला ॥ २३१॥</p>
</section>
<section>
<p>दुवंश वंशजाळी । वाढली श्रीकृष्णकृपाजळीं ।</p>
<p>तेथें अवकृपेची इंगळी । ऋषिशापमेळीं कपटें पडली 
॥ २३२ ॥</p>
</section>
<section>
<p>ते मूळी पेटली श्रीकृष्णसंकल्पें । धडाडली ब्रह्मशापें 
।</p>
<p>ते स्वजनविरोधरूपें । काळाग्निकोपें नाशील ॥ २३३॥</p>
</section>
<section>
<p>ऐसें यादवकुळनिर्दळण । करूनियां स्वयें श्रीकृष्ण 
।</p>
<p>निरसूनि निजधामा गमन । स्वलीला आपण करूं इच्छी ॥ 
२३४ ॥</p>
</section>
<blockquote>
<p><br/></p>
<section>
<p>एवं व्यवसितो राजन्‌ सत्यसङ्कल्प ईश्वरः ।</p>
<p>शापव्याजेन विप्राणां सञ्जह्रे स्वकुलं विभुः 
॥ ५ ॥</p>
</section>
<p><br/></p>
</blockquote>
<section>
<p>यापरी आपुले कुळ । नासूं आदरिलें तत्काळ ।</p>
<p>हाचि विचारु अढळ । केला समूळ कुळक्षयार्थ ॥ २३५ ॥</p>
</section>
<section>
<p>हेंचि कार्य होय कैसें । तें विचारिजे जगदीशें ।
</p>
<p>ब्रह्मशापाचेनि मिसें । कुळ अनायासें नासेल ॥ २३६॥</p>
</section>
<section>
<p>इतकें हें जैं सिद्धी जाय । तैं सरलें अवतारकृत कार्य 
।</p>
<p>मग स्वधामा यदुवर्य । जावों पाहे स्वलीला ॥ २३७ ॥</p>
</section>
<section>
<p>लीलाविग्रही सुंदरपूर्ण । गुणकर्मक्रिया अतिपावन 
।</p>
<p>जगदुद्धारी श्रीकृष्ण । ब्रह्मपरिपूर्ण पूर्णावतार 
॥ २३८ ॥</p>
</section>
<blockquote>
<p><br/></p>
<section>
<p>स्वमूर्त्या लोकलावण्य निर्मुक्त्या लोचनं नृणाम्‌ 
।</p>
<p>गीर्भिस्ताः स्मरतां चित्तं पदैस्तान्‌ ईक्षतां 
क्रियाः ॥ ६ ॥</p>
</section>
<p><br/></p>
</blockquote>
<section>
<p>जो सकळ मंगळां मंगळ पूर्ण । जो कां गोकुळीं कामिनीरमण 
।</p>
<p>मोक्षाचें तारूं स्वयें श्रिकृष्ण । ज्याचें बरवेपण 
अलोलिक ॥ २३९ ॥</p>
</section>
<section>
<p>जो भक्तकामकल्पद्रुम । मनोहर मेघश्याम ।</p>
<p>ज्याचें त्रिलोकीं दाटुगें नाम । स्वयें पुरुषोत्तम 
शोभतु ॥ २४० ॥</p>
</section>
<section>
<p>श्रीकृष्णाचिया सौंदर्यापुढें । लक्ष्मी भुलोनि 
झाली वेडें ।</p>
<p>मदन पोटा आलें बापुडें । तेथ कोणीकडे इंद्र चंद्र 
॥ २४१ ॥</p>
</section>
<section>
<p>ज्याचें त्रैलोक्य पावन नाम । जो करी असुरांचे भस्म 
।</p>
<p>तो बोलिजे अवाप्तकाम । भक्तां सुगम सर्वदा ॥ २४२॥</p>
</section>
<section>
<p>त्रिलोकींचे बरवेपण । भुलोनि कृष्णापाशीं आले जाण 
।</p>
<p>नाम कृष्णलेशें बरवेपण । शोभे संपूर्ण तिहीं लोकीं 
॥ २४३ ॥</p>
</section>
<section>
<p>जो सकल सौंदर्याची शोभा । जो लावण्याचा अतिवालभा 
।</p>
<p>ज्याचिया अंगसंगप्रभा । आणिली शोभा जगासी ॥ २४४॥</p>
</section>
<section>
<p>जो हरिखाचा सोलींव हरिख । कीं सुख सुखावतें परमसुख 
।</p>
<p>ज्याचेनि विश्रांतीसि देख । होय आत्यंतिक विसांवा 
॥ २४५ ॥</p>
</section>
<section>
<p>तो अमूर्त मूर्तिधारण । कीं सकललोकलावण्य ।</p>
<p>शोभा शोभवी श्रीकृष्ण । सौभाग्य संपूर्ण साजिरा 
॥ २४६ ॥</p>
</section>
<section>
<p>घृत थिजलें कीं विघुरलें । परी घृतपणा नाहीं मुकलें 
।</p>
<p>तेवीं अमूर्त मूर्तीं मुसावलें । परी तें संचलें 
परब्रह्म ॥ २४७ ॥</p>
</section>
<section>
<p>तयासि देखिलियाचि पुरे । देखादेखीं देखणेंचि सरे 
।</p>
<p>पहाणें पाहतेनिसीं माघारें । लाजोनि वोसरे सलज्ज 
॥ २४८ ॥</p>
</section>
<section>
<p>दृष्टी धाली दे ढेंकर । आपण आपुले शेजार ।</p>
<p>होवोनियां परात्पर । सुखाचे साचार श्रीकृष्णरूपीं 
॥ २४९ ॥</p>
</section>
<section>
<p>श्रीकृष्णाची चाखिल्या गोडी । रसस्वादु रसना सोडी 
।</p>
<p>जाये चाखणेपणाची आवडी । चाखतें दवडी चाखोनि ॥ २५०॥</p>
</section>
<section>
<p>नवल तेथींचें गोडपण । अमृतही फिकें केलें जाण ।</p>
<p>यापरी रसना आपण । हरिरसीं संपूर्ण सुखावे ॥ २५१ ॥</p>
</section>
<section>
<p>लागतां श्रीकृष्णसुवावो । अवघा संसारुंचि होय वावो 
।</p>
<p>सेवितां श्रीकृष्णसुगंधवावो । घ्राणासि पहा वो 
आन नावडे ॥ २५२ ॥</p>
</section>
<section>
<p>वासु सुवासु सुमन । घ्रेय घ्राता घ्राण ।</p>
<p>कृष्णमकरंदे जाण । विश्रामा संपूर्ण स्वयें येती 
॥ २५३ ॥</p>
</section>
<section>
<p>जयाचेनि अंगस्पर्शें । देह देही देहपण नासे ।</p>
<p>अंगचि अंगातें कैसें । विसरे आपैसें देहबुद्धि 
॥ २५४ ॥</p>
</section>
<section>
<p>कठिणाचें कठिणपण गेलें । मृदुचें मृदुपणही नेलें 
।</p>
<p>कृष्णस्पर्शें ऐसें केलें । स्पर्शाचें ठेलें स्पर्शत्व 
॥ २५५ ॥</p>
</section>
<section>
<p>तयाचेनि पठणें वाचा । ठावो वाच्यवाचकांचा ।</p>
<p>नेतिशब्दें पुसोनि साचा । करी शब्दाचा निःशब्दु 
॥ २५६ ॥</p>
</section>
<section>
<p>बोलु बोलपणेंचि ठेलें । बोलतें नेणों काय झालें 
।</p>
<p>कृष्णशब्दें ऐसें केलें । वाच्यानें नेलें वाचिक 
॥ २५७ ॥</p>
</section>
<section>
<p>चित्त चिंतितांच पाये । चित्तपणा विसरोनि जाये 
।</p>
<p>मग निश्चितपणे पाहे । कृष्णचरणी राहे निवांत ॥ २५८॥</p>
</section>
<section>
<p>चित्त चिंता चिंतन । तिहींची नुरे आठवण ।</p>
<p>चिंतितांचि श्रीकृष्णचरण । ब्रह्मपरिपूर्ण निजचित्त 
॥ २५९ ॥</p>
</section>
<section>
<p>नवल तयाचा पदक्रम । पाहतां पारुषे कर्माकर्म ।</p>
<p>मग कर्म कर्ता क्रियाभ्रम । करी निर्भ्रम पदरजें 
॥ २६० ॥</p>
</section>
<section>
<p>पाहतां पा‍उलांचा माग । तुटती कर्माकर्मांचे लाग 
।</p>
<p>कर्माचें मुख्य माया अंग । तिचा विभाग उरों नेदी 
॥ २६१ ॥</p>
</section>
<section>
<p>गयीमागील कृष्ण पा‍उले । पाहतां कर्म कर्तेनिसीं 
गेलें ।</p>
<p>अकर्म म्हणणें नाहीं उरलें । ऐसें कर्म केलें निष्कर्म 
॥ २६२ ॥</p>
</section>
<section>
<p>जयाचेनि कीर्तिश्रवणें । श्रोता नुरे श्रोतेपणें 
।</p>
<p>वक्ता पारुषे वक्तेपणें । श्रवणें पावणें परब्रह्म 
॥ २६३ ॥</p>
</section>
<blockquote>
<p><br/></p>
<section>
<p>आच्छिद्य कीर्तिं सुश्लोकां वितत्य ह्यञ्जसा नु 
कौ ।</p>
<p>तमोऽनया तरिष्यन्तीत्यगात्स्वं पदमीश्वरः ॥ ७॥</p>
</section>
<p><br/></p>
</blockquote>
<section>
<p>यापरी उदारकीर्ती । थोर केली अवतारख्याती ।</p>
<p>जेणें जडजीव उद्धरती । श्रवणें त्रिजगती पावन होये 
॥ २६४ ॥</p>
</section>
<section>
<p>स्वधामा गेलिया चक्रधरु । मागां तरावया संसारु 
।</p>
<p>कृष्णकीर्ति सुगम तारूं । ठेवून श्रीधरु स्वयें 
गेला ॥ २६५ ॥</p>
</section>
<section>
<p>नवल या तारुवाची स्थिती । बुडवूं नेणे कल्पांतीं 
।</p>
<p>श्रवणें तरले नेणों किती । पुढेंही तरती श्रद्धाळू 
॥ २६६ ॥</p>
</section>
<section>
<p>श्रीकृष्णकीर्तीचें तारूं । घालितां आटे भवसागरु 
।</p>
<p>तेथें कोरड्या पा‍उलीं उतारु । श्रवणार्थी नरु 
स्वयें लाहे ॥ २६७ ॥</p>
</section>
<section>
<p>जे कृष्णकीर्ति करिती पठण । त्यांच्या संसारासि 
पडे शून्य ।</p>
<p>कीर्तिवंत ते अतिपावन । त्यांतें सुरगण वंदिती 
॥ २६८ ॥</p>
</section>
<section>
<p>आदरें पढतां श्रीकृष्णकीर्ति । पायां लगती चारी 
मुक्ति ।</p>
<p>त्यांचेनि पावन त्रिजगती । परमनिर्वृत्ति हरिनामें 
॥ २६९ ॥</p>
</section>
<section>
<p>श्रीकृष्णकीर्तिनामाक्षरें । रिघतांचि श्रवणद्वारें 
।</p>
<p>भीतरील तम एकसरें । निघे बाहेरें गजबजोनि ॥ २७० ॥</p>
</section>
<section>
<p>तंव कृष्णकीर्तिकथा गजरीं । तमासि ठावो नुरेचि 
बाहेरी ।</p>
<p>धाकेंचि निमे सपरिवारीं । कृष्णकीर्तिमाझारीं 
परमानंदु । २७१ ॥</p>
</section>
<section>
<p>कृष्णकीर्तिप्रतापप्रकाशें । संसार कृष्णमय दिसे 
।</p>
<p>कीर्ति कीर्तिमंता‍ऐसें । दे अनायासें निजसुख ॥ 
२७२ ॥</p>
</section>
<section>
<p>जो देखिलिया देखणें सरे । जो चाखिलिया चाखणें पुरे 
।</p>
<p>जो ऐकिलिया ऐकणें वोसरे । जो चिंतितां नुरे चित्तवृत्ति 
॥ २७३ ॥</p>
</section>
<section>
<p>ज्यासि झालिया भेटी । भेटीसी न पडे तुटी ।</p>
<p>ज्यासि बोलतां गोठी । पडे मिठी परमार्थीं ॥ २७४ ॥</p>
</section>
<section>
<p>ज्यासि दिधलिया खेंव । खेंवाची पुरे हांव ।</p>
<p>ज्याचें घेतांचि नांव । नासे सर्व महाभय ॥ २७५ ॥</p>
</section>
<section>
<p>तो सत्यसंकल्प ईश्वरु । स्वलीला सर्वेश्वरु ।</p>
<p>स्वपदासि शारङ्गधरु । अतिसत्वरु निघाला ॥ २७६ ॥</p>
</section>
<blockquote>
<br/>
<section>
<cite><p>श्रीराजोवाच ।</p></cite>
<p>ब्रह्मण्यानां वदान्यानां नित्यं वृद्धोपसेविनाम्‌ ।</p>
<p>विप्रशापः कथं अभूत्‌ वृष्णीनां कृष्णचेतसाम्‌ ॥ ८ ॥</p>
</section>

<p><br/></p>
</blockquote>
<section>
<p>आदरें पुसे परीक्षिती । यादव विनीत विप्रभक्तीं 
।</p>
<p>त्यांसि शापु घडे कैशिया रितीं । सांग तें मजप्रती 
शुकयोगींद्रा ॥ २७७ ॥</p>
</section>
<section>
<p>यादव दानें अति‍उदार । राजे हो‍ऊनि परम पवित्र ।
</p>
<p>ब्राह्मणसेवे तत्पर । आज्ञाधर कृष्णाचे ॥ २७८ ॥</p>
</section>
<section>
<p>यादव सदा कृष्णयोगेंसी । नित्य साधु यादवांपासी 
।</p>
<p>तेथेंचि वसे नारद‌ऋषी । शापु यादवांसी घडे कैसा 
॥ २७९ ॥</p>
</section>
<section>
<p>दक्षशाप न बाधी कृष्णापासीं । म्हणौनि नारद वसे 
द्वारकेसी ।</p>
<p>तोचि श्रीकृष्ण असतां अंगेंसी । शापु यादवांसी 
घडे कैसा ॥ २८० ॥</p>
</section>
<blockquote>
<p><br/></p>
<section>
<p>यन्निमित्तः स वै शापो यादृशो द्विजसत्तम ।</p>
<p>कथमेकात्मनां भेद एतत्सर्वं वदस्व मे ॥ ९ ॥</p>
</section>
<p><br/></p>
</blockquote>
<section>
<p>शापासि मूळ मुख्य संतापु । कैसेनि ब्राह्मणां आला 
कोपु ।</p>
<p>कोणेपरीचा दिधला शापु । संक्षेपरूपु सांगावा ॥ 
२८१ ॥</p>
</section>
<section>
<p>यादव समस्त सखे बंधु । यांसि प्रतिपाळी स्वयें गोविंदु 
।</p>
<p>एकात्मता स्वगोत्रसंबंधु । त्यांमाजीं युद्धभेदु 
घडे कैसा ॥ २८२ ॥</p>
</section>
<section>
<p>&quot;आत्मा वै पुत्रनामासि&quot; । हे श्रुति प्रमाण सर्वांसी 
।</p>
<p>तेथें शाप बाधी कृष्णात्मजांसी । केवीं आलें यासी 
सत्यत्व ॥ २८३ ॥</p>
</section>
<section>
<p>कृष्णसंकल्प कुळनाशन । तोचि ब्रह्मशापासी कारण 
।</p>
<p>यालागीं बाधक जाण । होय संपूर्ण यादवां ॥ २८४ ॥</p>
</section>
<section>
<p>सृष्टि स्रजी पाळी संहारी । हें कृष्न संकल्पमात्रें 
करी ।</p>
<p>तो यदुकुळनिधान निर्धारी । त्याची अवतारथोरी शुक 
सांगे ॥ २८५ ॥</p>
</section>
<blockquote>
<p><br/></p>
<section>
<cite><p>श्रीबादरायणिरुवाच ।</p></cite>
<p>बिभ्रद्वपुः सकलसुन्दरसन्निवेशं</p>
<p>कर्माचरन्भुवि सुमङ्गलमाप्तकामः ।</p>
<p>आस्थाय धाम रममाण उदारकीर्तिः</p>
<p>संहर्तुमैच्छत कुलं स्थितकृत्यशेषः ॥ १० ॥</p>
</section>
<p><br/></p>
</blockquote>
<blockquote>
<p><br/></p>
<section>
<p>कर्मानि पुण्यनिवहानि सुमङ्गलानि</p>
<p>गायज्जगत्कलिमलापहराणि कृत्वा ।</p>
<p>कालात्मना निवसता यदुदेवगेहे</p>
<p>पिण्डारकं समगमन्‌ मुनयो निसृष्टाः ॥ ११ ॥</p>
</section>
<p><br/></p>
</blockquote>
<section>
<p>रायासी म्हणे श्रीशुकु । कर्ता करविता श्रीकृष्ण 
एकु ।</p>
<p>तो शापार्थ आत्यंतिकु । आत्मजां अविवेकु उपजवी 
स्वयें ॥ २८६ ॥</p>
</section>
<section>
<p>स्वयें जावया निजधामा । थोर आवडी पुरुषोत्तमा ।
</p>
<p>यालागीं अवशेषकर्मा । मेघश्यामा लवलाहो ॥ २८७ ॥</p>
</section>
<section>
<p>केव्हां हो‍ईल कुलक्षयो । हेंचि मनीं धरी देवो ।
</p>
<p>तो देवाचाचि भावो । शपासि पहा वो दृढ मूळ ॥ २८८ ॥</p>
</section>
<section>
<p>जो कुलक्षयो चिंती । त्या कृष्णाची सुंदरमूर्ति 
।</p>
<p>शुक सांगे परीक्षितीप्रती । स्वानंदस्थिति उल्हासे 
॥ २८९ ॥</p>
</section>
<section>
<p>सकल सौंदर्या अधिवासु । धरोनि मनोहर नटवेषु ।</p>
<p>लावण्यकलाविन्यासु । आणी जगदीशु उल्हासे ॥ २९०॥</p>
</section>
<section>
<p>नवल सौंदर्या बीक उठी । सर्वांगीं गुंतल्या जनदिठी 
।</p>
<p>कृष्णस्वरूपीं पडे मिठी । होत लुलुबुटी डोळ्यां 
॥ २९१ ॥</p>
</section>
<section>
<p>जैशी गुळीं माशीवरी माशी । तेवीं दिठीवरी दिठी कृष्णारूपासी 
।</p>
<p>सर्वांगी वेढोनि चौपासीं । अहर्निशीं नोसंडिती 
॥ २९२ ॥</p>
</section>
<section>
<p>नयन लांचावले लोभा । दृष्टीसि निघालिया जिभा ।</p>
<p>यापरी श्रीकृष्णशोभा । स्वानंदगाभा साकार ॥ २९३॥</p>
</section>
<section>
<p>तो श्रीकृष्ण देखिला ज्या दिठीं । ते परतोनि मागुती 
निठी ।</p>
<p>अधिकाधिक घाली मिठी । देखे सकळ सृष्टी श्रीकृष्णु 
॥ २९४ ॥</p>
</section>
<section>
<p>ऐशी डोळ्यां आवडी । म्हणौनि कामिनी वरपडी ।</p>
<p>यालागीं गोपिकां गोडी । अतिगाढी गोविंदीं ॥ २९५॥</p>
</section>
<section>
<p>कृष्ण अतिसुंदर मनोरम । म्हणाल असेल त्यासी विषयधर्म 
।</p>
<p>तरी तो अवाप्तसकळकाम । आत्माराम श्रीकृष्ण ॥ २९६॥</p>
</section>
<section>
<p>कृष्ण अवाप्तसकळकाम । त्यासि कां द्वारका गृहाश्रम 
।</p>
<p>स्त्रिया पुत्र राज्यसंभ्रम । विषयकाम कां भोगी 
॥ २९७ ॥</p>
</section>
<section>
<p>चहुं आश्रमां प्रकाशकु । त्रिलोकीं कृष्ण गृहस्थ 
एकु ।</p>
<p>तोचि ब्रह्मचारी नैष्ठिकु । अतिनेटकु संन्यासी 
॥ २९८ ॥</p>
</section>
<section>
<p>कृष्णदेहीं नाहीं दैवबळ । लीलाविग्रही चित्कल्लोळ 
।</p>
<p>त्याची सर्व कर्में पावनशीळ । उद्धरी सकळ श्रवणें 
कथनें ॥ २९९ ॥</p>
</section>
<section>
<p>कृष्णकर्मांचे करी जो स्मरण । तें कर्म तोडी कर्मबंधन 
।</p>
<p>ऐसें उदार कर्माचरण । आचरला श्रीकृष्ण दीनोद्धरणा 
॥ ३०० ॥</p>
</section>
<section>
<p>श्रीकृष्ण असेल सकाम । म्हणाल यालागीं आचरे कर्म 
।</p>
<p>ज्याचें नाम निर्दळी सर्व काम । तो स्वयें सकाम घडे 
केवीं ॥ ३०१ ॥</p>
</section>
<section>
<p>श्रीकृष्णाचा स्मरतां काम । स्वयें संन्यासी होती 
निष्काम ।</p>
<p>सकामाचा निर्दळे काम । ऐसें उदार कर्म आचरला ॥ ३०२॥</p>
</section>
<section>
<p>तेणें अवाप्तसकळकामें । ऐशीं आचरला अगाध कर्में 
।</p>
<p>मानव तारावया मनोधर्में । कीर्ति मेघश्यामें विस्तारिली 
॥ ३०३ ॥</p>
</section>
<section>
<p>कैसें कर्म सुमंगळु । कानीं पडतांचि अळुमाळु ।</p>
<p>नासोनियां कर्ममळु । जाती तत्काळु श्रवणद्वारे 
॥ ३०४ ॥</p>
</section>
<section>
<p>श्रवणें उपजे सद्‍भावो । सद्‍भावें प्रकटे देवो 
।</p>
<p>तेणें निर्दळे अहंभावो । ऐशी उदार पहा वो हरिकीर्ति 
॥ ३०५ ॥</p>
</section>
<section>
<p>श्रीकृष्णकीर्तीचें स्मरण । कां करितां श्रवणपठण 
।</p>
<p>मागें उद्धरले बहुसाल जन । पुढें भविष्यमाण उद्धरती 
॥ ३०६ ॥</p>
</section>
<section>
<p>जरी केलिया होती पुण्यराशी । तरी अवधान होये हरिकथेसी 
।</p>
<p>येर्‍हवीं ऐकतां येरांसी । लागे अनायासीं अतिनिद्रा 
॥ ३०७ ॥</p>
</section>
<section>
<p>जे हरिकथेसी सादर । त्यांच्या पुण्या नाहीं पार 
।</p>
<p>कृष्णें सुगमोपाव केला थोर । दिनोद्धार हरिकीर्तनें 
॥ ३०८ ॥</p>
</section>
<section>
<p>कृष्णकीर्तनें गर्जतां गोठी । लाजिल्या प्रायश्चित्तांचिया 
कोटी ।</p>
<p>उतरल्या तीर्थांचिया उटी । नामासाठी निजमोक्षु 
॥ ३०९ ॥</p>
</section>
<section>
<p>ऐसा निजकीर्ति‍उदारु । पूर्णब्रह्म शारंगधरु ।
</p>
<p>लीलाविग्रही सर्वेश्वरु । पूर्णावतारु यदुवंशी 
॥ ३१० ॥</p>
</section>
<section>
<p>उतरला धराभार येथ । सत्य न मनी श्रीकृष्णनाथ ।</p>
<p>यादव उरले अति‍अद्‌भुत । तेही समस्त निर्दळावे 
॥ ३११ ॥</p>
</section>
<section>
<p>ये अवतारीं हृषीकेशी । म्हणें हेंच कृत्य उरलें 
आम्हांसी ।</p>
<p>निर्दळोनि निजवंशासी । निजधामासी निघावें ॥ ३१२॥</p>
</section>
<section>
<p>तो यादवांमाजी माधव । कालात्मा देवाधिदेव ।</p>
<p>जाणोनि भविष्याचा भाव । काय अपूर्व करिता झाला ॥ 
३१३ ॥</p>
</section>
<section>
<p>नारदादि मुनिगण । त्यांसि पाचारूनि आपण ।</p>
<p>करूं सांगे शीघ्रगमन । स्वयें श्रीकृष्ण साक्षेपें 
॥ ३१४ ॥</p>
</section>
<section>
<p>ज्यांपासूनि संत दूरी गेले । तेथें अनर्थाचें केलें 
चाले ।</p>
<p>हें यादवनिधनालागीं वहिलें । लाघव केलें श्रीकृष्णें 
॥ ३१५ ॥</p>
</section>
<section>
<p>भक्त संत साधु ज्यापासीं । तेथें रिघु नाही अनर्थासी 
।</p>
<p>जाणे हें स्वयें हृषीकेशी । येरां कोणासी कळेना 
॥ ३१६ ॥</p>
</section>
<section>
<p>जेथें संतांचा समुदावो । तेथें जन्ममरणां अभावो 
।</p>
<p>हा श्रीकृष्णचि जाणे भावो । तो करी उपावो ब्रह्मशापार्थ 
॥ ३१७ ॥</p>
</section>
<section>
<p>जेथूनि संत गेले दुरी । तेथें सद्यचि अनर्थु वाजे 
शिरीं ।</p>
<p>हें जाणोनियां श्रीहरी । द्वारकाबाहेरी ऋषी घाली 
॥ ३१८ ॥</p>
</section>
<section>
<p>ऋषि जात होते स्वाश्रमासी । त्यांते लाघवी हृषीकेशी 
।</p>
<p>तीर्थमिषें स्मस्तांसी । पिंडारकासी स्वयें धाडी 
॥ ३१९ ॥</p>
</section>
<section>
<p>पिंडारका मुनिगण । श्रीकृष्णें धडिले कोण कोण ।
</p>
<p>ज्यांचे करितांचि स्मरण । कळिकाळ आपण भयें कांपे 
॥ ३२० ॥</p>
</section>
<blockquote>
<p><br/></p>
<section>
<p>विश्वामित्रोऽसितः कण्वो दुर्वासा भृगुरङ्‌गिराः 
।</p>
<p>कश्यपो वामदेवोऽत्रिः वसिष्ठो नारदादयः ॥ १२ ॥</p>
</section>
<p><br/></p>
</blockquote>
<section>
<p>जे तपस्तेजें देदीप्यमान । जे पूर्णज्ञानें ज्ञानघन 
।</p>
<p>ज्यातें सदा वंदी श्रीकृष्ण । ते ऋषीश्वर जाण निघाले 
॥ ३२१ ॥</p>
</section>
<section>
<p>जे गायत्रीमंत्रासाठी । करूं शके प्रतिसृष्टी ।
</p>
<p>जो विश्वामित्र महाहटी । तोही उठा‍उठी निघाला ॥ 
३२२ ॥</p>
</section>
<section>
<p>जेथ न बाधी उष्णशीत । ते आश्रमीं वसे असित ।</p>
<p>ज्याचेनि नामें द्वंद्वें पळत । तोही त्वरीत निघाला 
॥ ३२३ ॥</p>
</section>
<section>
<p>जो सूर्यासि रिघोनि शरण । अश्वाचे कर्णीं बैसोन 
आपण ।</p>
<p>पूर्ण केले वेदपठण । तो कण्वही जाण निघाला ॥ ३२४॥</p>
</section>
<section>
<p>जो दुर्वास अत्याहारी । आहार सेवून निराहारी ।</p>
<p>तोही द्वारकेबाहेरी । त्वरेंकरूनि निघाला ॥ ३२५॥</p>
</section>
<section>
<p>भृगूचा श्रीचरण । हृदयीं वाहे नारायण ।</p>
<p>मिरवी वत्स भूषण । तो भृगुही जाण निघाला ॥ ३२६ ॥</p>
</section>
<section>
<p>अंगिरा स्वयें सद्‌बुद्धी सृष्टीं । बृहस्पति जन्मला 
ज्याचे पोटी ।</p>
<p>जो परमगुरु देवांच्या मुकुटीं । तोही उठी गमनार्थ 
॥ ३२७ ॥</p>
</section>
<section>
<p>कश्यपाची नवलगोठी । सुर नर किन्नर जन्मले पोटीं 
।</p>
<p>यालागी हे काश्यपी सृष्टी । तोही कश्यपु उठी निजगमनीं 
॥ ३२८ ॥</p>
</section>
<section>
<p>मुक्तांमाजी श्रेष्ठ भावो । वेदीं वाखाणिला वामदेवो 
।</p>
<p>तोही द्वारकेहूनि पहा हो । स्वयमेवो निघाला ॥ ३२९॥</p>
</section>
<section>
<p>अत्रीची नवल परी । तीनी देव जन्मले उदरीं ।</p>
<p>श्रीदत्त वंदिजे योगेश्वरीं । हे अगाध थोरी अनसूयेची 
॥ ३३० ॥</p>
</section>
<section>
<p>तो स्वयें अत्री ऋषीश्वर । श्रीकृष्ण‌आज्ञातत्पर 
।</p>
<p>पिंडारका अतिसत्वर । प्रयाण शीघ्र तेणें केलें 
॥ ३३१ ॥</p>
</section>
<section>
<p>जो रामाचा सद्‌गुरु । ब्रह्मज्ञाने अति‍उदारु ।
</p>
<p>ज्याचे शाटीचा प्रथाप थोरु । जिंकिला दिनकरु तपस्तेजें 
॥ ३३२ ॥</p>
</section>
<section>
<p>ऐसा जो वसिष्ठ महामुनी । तोही कृष्णसंज्ञा मानुनी 
।</p>
<p>निघाला द्वारकेहूनी । शीघ्र गमनीं पिंडारका ॥ ३३३॥</p>
</section>
<section>
<p>आणि देवर्षि नारदु । त्याचाही अगाध बोधु ।</p>
<p>ज्यासि सर्वदा परमानंदु । अति आल्हादु हरिकिर्तनी 
३३४ ॥</p>
</section>
<section>
<p>ब्रह्मवीणा स्वयें वातु । ब्रह्मपदें गीत गातु ।</p>
<p>ब्रह्मानंदे नाचतु । निघे डुल्लतु पिंडारका ॥ ३३५॥</p>
</section>
<section>
<p>इत्यादि हे मुनिवरु । श्रेष्ठ श्रेष्ठ ऋषीश्वरु ।</p>
<p>शिष्यसमुदायें सहपरिवारु । मीनले अपारु पिंडारकीं ॥ ३३६ ॥</p>
</section>
<section>
<p>एवं पिंडारकीं ऋषि सर्व । शापानुग्रही महानुभाव ।</p>
<p>मीनले कृष्णवैभव । अति‍अपूर्व वर्णिती ॥ ३३७ ॥</p>
</section>
<section>
<p>बाप लाघवी वनमाळी । कुलक्षयो घडावया तत्काळीं ।
</p>
<p>कुमरीं ऋषीश्वरांसी रांडोळी । कपटमेळीं मांडिली ॥ ३३८ ॥</p>
</section>
<section>
<p>निंदा अवज्ञा हेळण । करितां ब्राह्मणांसि छळण ।</p>
<p>जेथ ब्रह्मद्वेष वाढे पूर्ण । कुळक्षयो जाण ते ठायीं ॥ ३३९ ॥</p>
</section>
<section>
<p>ब्राह्मणांच्या कोपापुढें । कुळ कायसें बापुडे ।</p>
<p>महादेवाचें लिंग झडे । इंद्रपदवी पडे समुद्रीं ॥ ३४० ॥</p>
</section>
<section>
<p>तो समुद्रही केला क्षार । ऐसा द्विजकोप अतिदुर्धर 
।</p>
<p>हें एका‍एकाचें चरित्र । ते ऋषि समग्र मीनले तेथें 
॥ ३४१ ॥</p>
</section>
<section>
<p>धरातळीं ब्रह्म ब्राह्मण । त्यांचें वचन परम प्रमाण 
।</p>
<p>हें सत्य करावया श्रीकृष्ण । कुळनिर्दळण स्वये 
दावी ॥ ३४२ ॥</p>
</section>

<blockquote>
<p><br/></p>
<section>
<p>क्रीडन्तस्तानुपव्रज्य कुमारा यदुनन्दनाः ।</p>
<p>उपसङ्गृह्य पप्रच्छुः अविनीता विनीतवत्‌ ॥ १३ ॥</p>
</section>
<p><br/></p>
</blockquote>
<section>
<p>यदुनंदन समस्त । क्रीडाकंदुक झेलित ।</p>
<p>एकमेकांतें हाणित । ठकवून पळत परस्परें ॥ ३४३ ॥</p>
</section>
<section>
<p>ऐसा नाना क्रीडाविहार । करीत आले यदुकुमर ।</p>
<p>अंगीं श्रीमद अपार । औद्धत्यें थोर उन्मत्त ॥ ३४४॥</p>
</section>
<section>
<p>अतीत अनागत ज्ञानवंत । ऋषीश्वर मीनले समस्त ।</p>
<p>ज्यांचें वचन यथार्थभूत । त्यांसिही निश्चित ठकूं 
म्हणती ॥ ३४५ ॥</p>
</section>
<section>
<p>जैं अघडतें ये‍ऊनि पडे । तैं यांचें वचन कैसें घडे 
।</p>
<p>म्हणोनि ऋषीश्वरांपुढें । मांडिलें कुडें यदुकुमरीं 
॥ ३४६ ॥</p>
</section>
<blockquote>
<p><br/></p>
<section>
<p>ते वेषयित्वा स्त्रीवेषैः साम्बं जाम्बवतीसुतम्‌ 
।</p>
<p>एषा पृच्छति वो विप्रा अन्तर्वत्‍न्यसितेक्षणा 
॥ १४ ॥</p>
</section>
<p><br/></p>
</blockquote>
<section>
<p>पहिलेच श्रीमतें उद्धट । त्यावरी मांडिलें कपट 
।</p>
<p>साम्बास दे‍ऊनि स्त्रीनट । अतिवरिष्ठ बाणला ॥ ३४७॥</p>
</section>
<section>
<p>तो श्यामसुंदर डोळसु । अंगा शोभला स्त्रीवेषु ।
</p>
<p>प्रमदावैभविलासु । दावी विन्यासु सलज्ज ॥ ३४८ ॥</p>
</section>
<section>
<p>नयनी सोगयाचें काजळ । व्यंकट कटाक्षु अतिचपल ।</p>
<p>सुंदर सुकुमार वेल्हाळ । चाले निश्चळ हंसगती ॥ ३४९॥</p>
</section>
<section>
<p>वस्त्रें बांधोनिया उदर । नावेक केलें थोर ।</p>
<p>तेणें ते गरोदर । दिसे साचार इतरांसी ॥ ३५० ॥</p>
</section>
<section>
<p>हात घालूनि सखियांच्या खांदीं । चालतां उदर हालों 
नेदी ॥</p>
</section>
<section>
<p>विसावा घेत पदोपदीं । येतां ऋषिवृंदीं देखिली ॥ 
३५१ ॥</p>
</section>
<section>
<p>ऐसा स्त्रीवेष दाखवूनि । नावेक अंतरें राहोनि ।
</p>
<p>इतर ऋषींजवळी ये‍ऊनि । लोटांगणें घालिती ॥ ३५२ ॥</p>
</section>
<section>
<p>पूर्वश्लोकींचा श्लोकार्थ तेथ । व्याख्यान नव्हेच 
समस्त ।</p>
<p>यालागीं तेंचि येथ । वाखाणिजेत कथान्वयें ॥ ३५३॥</p>
</section>
<section>
<p>छळाचेनि मिषें जाणा । ऋषींसि करिती प्रदक्षिणा 
।</p>
<p>आत्यादरें लागती चरणा । म्हणती दर्शना आम्हीं आलों 
॥ ३५४ ॥</p>
</section>
<section>
<p>ऐसे यदुकुमार समस्त । अविनीत परी विनीतवत ।</p>
<p>कर जोडोनि राहिले तेथ । मृदु विनवीत मुनीश्वरां 
॥ ३५५ ॥</p>
</section>
<section>
<p>स्वामी पैल हे जे सुंदर । तुमच्या वचनीं भावार्थ 
थोर ।</p>
<p>आसन्नप्रसव गरोदर । स्वयें सुकुमार पुसों लाजे 
॥ ३५६ ॥</p>
</section>
<blockquote>
<p><br/></p>
<p>प्रष्टुं विलज्जती साक्षात्‌ प्रब्रूतमोघदर्शनाः 
।</p>
<p>प्रसोष्यन्ती पुत्रकामा किं स्वित्सञ्जनयिष्यति 
॥ १५ ॥</p>
</section>
<p><br/></p>
</blockquote>
<section>
<p>स्वयें ये‍ऊन तुम्हांप्रती । तिचेनि न बोलवे निश्चितीं ।</p>
<p>यालागीं आम्हांहातीं । सेवेसि विनंती करविली ॥ ३५७ ॥</p>
</section>
<section>
<p>तुम्ही सत्यदर्शी साचार । अमोघवीर्य तुमचें उत्तर ।</p>
<p>शिरीं वंदिती हरिहर । ज्ञानें उदार तुम्ही सर्व ॥ ३५८ ॥</p>
</section>
<section>
<p>यालागी हे गर्भवती । सादरें असे पुसती ।</p>
<p>पुत्रकाम असे वांछिती । काय निश्चितीं प्रसवेल ॥ ३५९ ॥</p>
</section>
<section>
<p>ऐसे कपटाचेनि वालभें । विनीत कर जोडूनि उभे ।</p>
<p>तैशींच फलें भावगर्भें । छळणलोभें पावती ॥ ३६० ॥</p>
</section>
<section>
<p>कर्म जाणोनियां कुडें । नारदु नाचे ऋषींपुढें ।
</p>
<p>मुनि म्हणे यादवांचें गाढें । निधन रोकडें वोढवलें 
॥ ३६१ ॥</p>
</section>
<section>
<p>मुंगिये निघालिया पांख । तिसी मरण ये अचूक ।</p>
<p>तेवीं ब्राह्मणछळणें देख । आवश्यक कुळनाश ॥ ३६२॥</p>
</section>
<section>
<p>शापीत आलिया द्विजजन । त्यांसि सद्‍भांवें करावें 
नमन ।</p>
<p>मारूं आलिया ब्राह्मण । मस्तक आपण वोढवावें ॥ ३६३॥</p>
</section>
<section>
<p>त्या ब्राह्मणांसि छळण । तें जाणावें विषभक्षण 
।</p>
<p>विषें निमे भक्षित्याचा प्राण । कुळनिर्दळण द्विजछळणें 
॥ ३६४ ॥</p>
</section>
<section>
<p>अविद्य सुविद्य न म्हणतां जाण । धरातळीं ब्रह्म 
ब्राह्मण ।</p>
<p>त्याचें करूं जातां छळण । कुळनिर्दळण आवश्यक ॥ ३६५॥</p>
</section>

<blockquote>
<p><br/></p>
<section>
<p>एवं प्रलब्धा मुनयः तानूचुः कुपिता नृप ।</p>
<p>जनयिष्यति वो मन्दा मुसलं कुलनाशनम्‌ ॥ १६ ॥</p>
</section>
<p><br/></p>
</blockquote>

<section>
<p>ऐकें परीक्षिति नृपवरा । यापरी यादवकुमरां ।</p>
<p>निधनाचा भरला वारा । तेणें ते ऋषीश्वरां छळूं गेले 
॥ ३६६ ॥</p>
</section>
<section>
<p>कपट जाणोनियां साचार । थोर कोपले ऋषीश्वर ।</p>
<p>मग तिंहीं काय वाग्वज्र । अति‍अनिवार सोडिलें ॥ 
३६७ ॥</p>
</section>
<section>
<p>अरे हे प्रसवेल जें बाळ । तें हो‍ईल सकळकुळा काळ 
।</p>
<p>निखळ लोहाचें मुसळ । देखाल सकळ मंदभाग्यें ॥ ३६८॥</p>
</section>

<blockquote>
<p><br/></p>
<section>
<p>तच्छ्रुत्वा तेऽतिसन्त्रस्ता विमुच्य सहसोदरम्‌ 
।</p>
<p>साम्बस्य ददृशुस्तस्मिन्‌ मुसलं खल्वयस्मयम्‌ 
॥ १७ ॥</p>
</section>
<p><br/></p>
</blockquote>
<section>
<p>ऐकूनि शापाचें उत्तर । भयभीत झाले कुमर ।</p>
<p>सोडूनि सांबाचें उदर । अतिसत्वर पाहती ॥ ३६९ ॥</p>
</section>
<section>
<p>तंव ते लोहमय मुसळ । देखते झाले तत्काळ ।</p>
<p>मग भयभीत विव्हळ । एका‍एकीं सकळ दचकोनि ठेले ॥ ३७०॥</p>
</section>
<section>
<p>नासावें यादव कुळ । ऐसा श्रीकृष्ण संकल्प सबळ ।</p>
<p>तोचि झाला लोहाचें मुसळ । जाण तात्काळ ऋषिवाक्यें 
॥ ३७१ ॥</p>
</section>
<section>
<p>जें जें ब्राह्मणाचें वचन । तें तें अन्यथा हों नेदी 
श्रीकृष्ण ।</p>
<p>ब्राह्मणाचें जें वदे वदन । तें श्रीकृष्ण स्वयें 
सत्यत्वा आणी ॥ ३७२ ॥</p>
</section>
<section>
<p>देखोनि ऋषिश्वरांचा कोप । ऐकोनि कुलक्षयाचा शाप 
।</p>
<p>यदुकुमरां अतिसंताप । भयें कंप सूटला ॥ ३७३ ॥</p>
</section>
<blockquote>
<p><br/></p>
<section>
<p>किं कृतं मन्दभाग्यैर्नः किं वदिष्यन्ति नो जनाः ।</p>
<p>इति विह्वलिता गेहान्‌ आदाय मुसलं ययुः ॥ १८ ॥</p>
</section>
<p><br/></p>
</blockquote>
<section>
<p>आम्ही मंदभाग्यें करंटे । ऋषीश्वरु कोपविलें शठें ।</p>
<p>निजघाता झालों पैठे । कुळक्षयो कपटें जोडिला आम्हीं ॥ ३७४ ॥</p>
</section>
<section>
<p>काय म्हणती नगरजन । कां छळूं गेले हे ब्राह्मण ।</p>
<p>चिंताक्रांत म्लानवदन । मुसळ घे‍ऊन घरा आले ॥ ३७५॥</p>
</section>

<blockquote>
<p><br/></p>
<section>
<p>तच्चोपनीय सदसि परिम्लानमुखश्रियः ।</p>
<p>राज्ञ आवेदयां चक्रुः सर्वयादवसन्निधौ ॥ १९ ॥</p>
</section>
<p><br/></p>
</blockquote>
<section>
<p>सभेसि वसुदेव उग्रसेन । बळराम आणि अनिरुद्ध प्रद्युम्न ।</p>
<p>यादव बैसले संपूर्ण । एकला श्रीकृष्ण तेथें नाहीं ॥ ३७६ ॥</p>
</section>
<section>
<p>सभे सांबादि आले सकळ । पुढां ठेवूनि लोहमुसळ ।</p>
<p>शापु सांगितला समूळ । मुखकमळ अतिम्लान ॥ ३७७ ॥</p>
</section>
<blockquote>
<p><br/></p>
<section>
<p>श्रुत्वामोघं विप्रशापं दृष्ट्वा च मुसलं नृप ।
</p>
<p>विस्मिता भयसन्त्रस्ता बभूवुर्द्वारकौकसः ॥ २०॥</p>
</section>
<p><br/></p>
</blockquote>
<section>
<p>ऐकून द्विजांचा परम कोपु । यादवां सुटला भयकंपु 
।</p>
<p>मिथ्या नव्हे ब्रह्मशापु । भयें संतापु सर्वांसी 
॥ ३७८ ॥</p>
</section>
<section>
<p>प्रत्यक्ष देखोनि मुसळ । थोर सुटली खळबळ ।</p>
<p>नगरनागरिकां हलकल्लोळ । यादवकुळ उरे कैसेनी ॥ ३७९॥</p>
</section>
<section>
<p>ऐक राया परीक्षिती । सबळ भविष्याची गती ।</p>
<p>वृत्तांतु श्रीकृष्णा न सांगती । विचार आपमतीं 
तिंहीं केला ॥ ३८० ॥</p>
</section>
<blockquote>
<p><br/></p>
<section>
<p>तच्चूर्णयित्वा मुसलं यदुराजः स आहुकः ।</p>
<p>समुद्रसलिले प्रास्यः लोहं चास्यावशेषितम्‌ ॥ 
२१ ॥</p>
</section>
<p><br/></p>
</blockquote>
<section>
<p>आहुक राजा उग्रसेन । तेणें लावूनि लोहघण ।</p>
<p>मुसळ करोनियां चूर्ण । समुद्रीं जाण घालविलें ॥ 
३८१ ॥</p>
</section>
<section>
<p>त्या मुसळाचा मध्यकवळ । चूर्ण नव्हेच अतिप्रबळ 
।</p>
<p>उरला वज्रप्राय केवळ । तो समुद्रीं तत्काळ झुगारिला 
॥ ३८२ ॥</p>
</section>
<blockquote>
<p><br/></p>
<section>
<p>कश्चिन्मत्स्योऽग्रसील्लोहं चूर्णानि तरलैस्ततः ।</p>
<p>उह्यमानानि वेलायां लग्नान्यासन्किलैरकाः ॥ २२॥</p>
</section>
<p><br/></p>
</blockquote>
<blockquote>
<p><br/></p>
<section>
<p>मत्स्यो गृहीतो मत्स्यघ्नैः जालेनान्यैः सहार्णवे ।</p>
<p>तस्योदरगतं लोहं स शल्ये लुब्धकोऽकरोत्‌ ॥ २३ ॥</p>
</section>
<p><br/></p>
</blockquote>
<section>
<p>समुद्र लाटांचे कल्लोळ । तेणें तें लोहचूर्ण सकळ ।</p>
<p>प्रभासीं लागोनि प्रबळ । उठिलें तत्काळ येरिकारूपें ॥ ३८३ ॥</p>
</section>
<section>
<p>लोहकवळु मीन गिळी । त्या मीनातें समुद्रजळीं ।</p>
<p>अन्यत्र मत्स्यसहित जाळीं । मत्स्यघ्न आकळी निजलाघवें 
॥ ३८४ ॥</p>
</section>
<section>
<p>तो मत्स्य मत्स्यघ्न विदारी । तंव लोह निघे त्याचे 
उदरीं ।</p>
<p>देखोनि हरिखला तो भारी । हें आंतुडे करीं तो सभाग्य 
॥ ३८५ ॥</p>
</section>
<section>
<p>मत्स्योदरींचें लोह जाण । त्याचें अचूक संधान ।
</p>
<p>अगाध पारधी साधे पूर्ण । यालागीं तो बाण लुब्धकें 
केला ॥ ३८६ ॥</p>
</section>
<blockquote>
<p><br/></p>
<section>
<p>भगवान्ज्ञातसर्वार्थ ईश्वरोऽपि तदन्यथा ।</p>
<p>कर्तुं नैच्छत्‌ विप्रशापं कालरूप्यन्वमोदत ॥ 
२४ ॥</p>
</section>
<p><br/></p>
</blockquote>
<blockquote>
<p><br/></p>
<section>
<p>इति श्रीमद्‍भा्गवते महापुराणे परमहंसायां संहितायां 
एकादशस्कन्धे प्रथमोऽध्यायः ॥ १ ॥</p>
</section>
<p><br/></p>
</blockquote>
<section>
<p>कोणी न सांगतां हें पेखणें । जाणितलें सर्वज्ञें 
श्रीकृष्णें ।</p>
<p>परी द्विजशापु अन्यथा करणें । हें निजमनें स्पर्शेना 
॥ ३८७ ॥</p>
</section>
<section>
<p>म्हणाल हें नव्हेल त्यासी । पालटवेना द्विजशापासी 
।</p>
<p>जो निमाल्या आणी गुरुपदासी । कृष्ण कळिकाळासी नियंता 
॥ ३८८ ॥</p>
</section>
<section>
<p>पाडूनि कळिकाळाचे दांत । देवकीचे गतगर्भ आणीत ।
</p>
<p>ईश्वरा ईश्वरु श्रीकृष्णनाथ । जाणे सर्वार्थनिजसिद्धी 
॥ ३८९ ॥</p>
</section>
<section>
<p>निद्रा न मोडितां तिळभरी । मथुरा आणिली द्वारकेभीतरी 
।</p>
<p>श्रीकृष्ण काय एक न करी । तोही ममता न धरी कुळाची 
॥ ३९० ॥</p>
</section>
<section>
<p>निजकुळक्षयो जर्‍ही न आला । तर्‍ही अन्यथा न करी 
ब्राह्मणबोला ।</p>
<p>ब्राह्मणें पांपरा जरी हाणितला । तो हृदयीं धरिला 
पदांकु ॥ ३९१ ॥</p>
</section>
<section>
<p>तेंचि श्रीवत्सलांछन । सकळ भूषणां भूषण ।</p>
<p>हृदयीं मिरवी श्रीकृष्ण । यालागी पूर्ण ब्रह्मण्यदेवो 
॥ ३९२ ॥</p>
</section>
<section>
<p>श्रीकृष्ण शिरीं वंदी ब्राह्मण । अन्यथा न करी ब्राह्मणवचन 
।</p>
<p>यालागीं ’ब्रह्मण्यदेवो’ पूर्ण । वेद बंदीजन वर्णिती 
॥ ३९३ ॥</p>
</section>
<section>
<p>ब्राह्मणरूप स्वयें श्रीहरी । यालागीं ब्राह्मणांचा 
कैवारी ।</p>
<p>कुळक्षयो जाहला जरी । तरी द्विजांवरी क्षोभेना 
॥ ३९४ ॥</p>
</section>
<section>
<p>ऐकोनि ब्राह्मणांचा शापु । न धरी मोहाचा खटाटोपु ।</p>
<p>म्हणे सिद्धी गेला कृतसंकल्पु । कुलक्षयानुरूपु संतोषे ॥ ३९५ ॥</p>
</section>
<section>
<p>यापरी श्रीगोविंदु । काळरूपी मानी आनंदु ।</p>
<p>कुळक्षयाचा क्षितिबाधु । अल्पही संबंधु धरीना ॥ 
३९६ ॥</p>
</section>
<section>
<p>पूर्ण संतोष श्रीकृष्णनाथा । पुढील अध्यायीं ज्ञानकथा 
।</p>
<p>अतिरसाळ स्वानंदता । अवधान श्रोतां मज द्यावें 
॥ ३९७ ॥</p>
</section>
<section>
<p>जेथें नारद आणि वसुदेवा । संवाद हो‍ईल सुहावा ।</p>
<p>जनक आणि आर्षभदेवां । प्रश्नोत्तरीं जीवा स्वानंदु 
दाटे ॥ ३९८ ॥</p>
</section>
<section>
<p>हे रसाळ ब्रह्मज्ञान मातु । चाखवीन निजपरमार्थु 
।</p>
<p>एका जनार्दना विनवितु । श्रोते कृपा करितु अर्थावबोधें 
॥ ३९९ ॥</p>
</section>

<blockquote>
<p><br/></p>
<section>
<p>इति श्रीमद्‍भावगवते महापुराणे एकादशस्कन्धे 
परमहंस संहितायां</p>
<p>एकाकार टीकायां विप्रशापो नाम प्रथमोऽध्यायः ॥ 
१ ॥</p>
</section>
</blockquote>
<blockquote>
<p><br/></p>
<section>
<p>श्रीकृष्णार्पणमस्तु ॥ श्लोक ॥ २४ ॥ ओव्या ॥ ३९९॥</p>
</section>
<p><br/></p>
</blockquote>
</article>
</body>

<!-- Mirrored from santeknath.org/eknathi bhagwat/adhyay 1.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
</html>

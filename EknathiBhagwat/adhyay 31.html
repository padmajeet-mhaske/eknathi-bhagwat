<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय एकतिसावा</h2>
<p><br/></p>

<p>श्रीगणेशाय नमः ॥ श्रीकृष्णाय नमः ॥</p>
<p>ॐ नमो श्रीसद्गुरु अच्युता । तूं देहीं असोनि देहतीता 
।</p>
<p>गुणीं निर्गुणत्वें वर्तता । देहममता तुज नाहीं 
॥ १ ॥</p>
<p>देहममता नाहीं निःशेख । तानेपणीं प्यालासी विख 
।</p>
<p>पूतना शोषिली प्रत्यक्ष । दावाग्नि देख प्राशिला 
॥ २ ॥</p>
<p>जो तूं वैकुंठपीठविराजमान । त्या तुज नाहीं देहाभिमान 
।</p>
<p>हू‌ओनि गोवळांसमान । हुंबरी जाण घालिशी स्वयें 
॥ ३ ॥</p>
<p>तुज पावावया कर्मबळें । सदा सोशिती सोंवळें ओंवळें 
।</p>
<p>तो तूं मेळवूनि गोवळे । जेवणें खेळेंमेळें स्वये 
करिसी ॥ ४ ॥</p>
<p>ज्यातें म्हणती दुराचार । तो तुवां करूनि व्यभिचार 
।</p>
<p>केला गोपिकांचा उद्धार । हें अगम्य चरित्र वेदशास्त्रं 
॥ ५ ॥</p>
<p>घरीं सोळा सहस्त्र नारी । नांदसी एकलक्ष साठी सहस्त्र 
कुमरीं ।</p>
<p>तरीं तूं बाळब्रह्मचारी । तुज सनत्कुमारीं वंदिजे 
॥ ६ ॥</p>
<p>तुझे ब्रह्मचर्याची थोरी । शुक नारद वंदिती शिरीं 
।</p>
<p>हनुमंत लोळे पायांवरी । तूं ब्रह्मचारी नैष्टिक 
॥ ७ ॥</p>
<p>व्रतबंध नव्हतां आधीं । तुवां भोगिलीं गोवळीं पेंधीं 
।</p>
<p>तो तूं उर्ध्वरेता त्रिशुद्धीं । तुज भीष्म वंदी 
सर्वदा ॥ ८ ॥</p>
<p>नवलक्ष गोकंठपाशीं । तुज बांधवेना हृषीकेशी ।</p>
<p>तो तूं भावार्थें बांधिलासी । रासक्रीडेसी गोपिकीं 
॥ ९ ॥</p>
<p>जैसे जैसे त्यांचे मनोरथ । तैसतैसा तूं क्रीडा करित 
।</p>
<p>सामान्य रात्रि करूनि तेथ । प्रत्येमयुक्त विचरसी 
॥ १० ॥</p>
<p>तो तूं कामासी नातळत । कामिनीकाम पूर्ण पूर्ण करित 
।</p>
<p>लाजवूनि विधिवेदार्थ । गोपिका समस्त तारिल्या ॥ 
११ ॥</p>
<p>गोपी तारिल्या प्रेमाद्भुतें । गायी तारिल्या वेणुगीतें 
।</p>
<p>गौळिये तारिले समस्तें । श्रीकृष्णनाथें निजयोगें 
॥ १२ ॥</p>
<p>कंस तारिला दुष्टबुद्धी । व्याध तारिला अपराधी 
।</p>
<p>ऐसा कृपाळु तूं त्रिशुद्धी । संसार‌अवधी श्रीकृष्णा 
॥ १३ ॥</p>
<p>नुल्लंघवे श्रीकृष्णाच्या बोला । यमें गुरुपुत्र 
आणूनि दिधला ।</p>
<p>तो श्रीकृष्ण निजतनु त्यागिता जाहला । जो नव्हे 
अंकिला कळिकाळा ॥ १४ ॥</p>
<p>भागवतीं कलसाध्यावो । जेथें निजधामा जा‌ईल देवो 
।</p>
<p>तो अतिगहन अभिप्रावो । सांगे शुकदेवो परीक्षितीसी 
॥ १५ ॥</p>
<p>कळसावरतें न चढे काम । तेवीं देवें ठाकिल्या निजधाम 
।</p>
<p>राहिला निरूपणसंभ्रम । ’कळसोपक्रम’ या हेतु ॥ १६ 
॥</p>
<p>वेदशास्त्रार्थनिजनिर्वाहो । देहीं नुपजे अहंभावो 
।</p>
<p>तो हा एकतिसावा अध्यावो । जेथ निजधामा देवो स्वेच्छा 
निघे ॥ १७ ॥</p>
<p>श्रीकृष्णाचें निजधामगमन । ब्रह्मादिकां अतर्क्य 
जाण ।</p>
<p>एका जनार्दनकृपा पूर्ण । विशद व्याख्यान सांगेन 
॥ १८ ॥</p>
<p>दारुकें द्वारका प्रयाण । केलिया निजधामा निघे 
श्रीकृष्ण ।</p>
<p>तें निर्याणकाळींचें दर्शन । पाहों देवगण स्वयें 
आले ॥ १९ ॥</p>
<p>तेचि अर्थींचें निरूपण । श्रीशुक सांगे आपण ।</p>
<p>श्रोता परीक्षिती सावधान । श्रीकृष्णनिर्याणश्रवणार्थी 
॥ २० ॥</p>
<blockquote>
<p><br/></p>
<cite><p>श्रीशुक उवाच -</p></cite>
<p>अथ तत्रागमद्भह्या भवन्य च समं भवः ।</p>
<p>महेन्द्रप्रमुखा देवा मुनयः सप्रजेश्वराः ॥ १ ॥</p>
<p>पितरः सिद्धगन्धर्वा विद्याधरमहोरगाः ।</p>
<p>चारणा यक्षरक्षांसी किन्नराप्सरसो द्विजाः ॥ २ ॥</p>
<p><br/></p>
</blockquote>


<p>जो व्यासाचें निजजीवन । जो योगियांचें चूडारत्न 
।</p>
<p>तो श्रीशुक स्वयें आपण । श्रीकृष्णनिर्याण निरूपी 
॥ २१ ॥</p>
<p>शुक म्हणे परीक्षिती । निजाधामा निघतां श्रीपती 
।</p>
<p>सकळ देव दर्शनार्थ येती । विमानपंक्तीं सवेग ॥ २२ 
॥</p>
<p>ब्रह्मा सत्वर आला तेथ । भव भवानीसमवेत ।</p>
<p>इंद्रमूख्य देव समस्त । स्वगणयुक्त ते आले ॥ २३ ॥
</p>
<p>सनकादिक मुनिपंक्ती । आले दक्षादि प्रजापती ।</p>
<p>अर्यमादि पितर येती । कपिलादि धांवती महासिद्ध 
॥ २४ ॥</p>
<p>आले गंधर्व विद्याधर । यक्ष चारण किन्नर ।</p>
<p>बिभीषणादि राक्षस थोर । वेगीं श्रीधर पाहों येती 
॥ २५ ॥</p>
<p>पहावया श्रीरंग । आले पाताळींचें प्रन्नग ।</p>
<p>ज्यांतें म्हणती महोरग । तेही सवेग पैं आले ॥ २६ 
॥</p>
<p>द्विज आले दत्तत्रेयादिक । नारद पाहों आला कौतुक 
।</p>
<p>द्विज-पक्षी गरुडप्रमुख । सत्वर देख ते आले ॥ २७ 
॥</p>
<p>रंभा उर्वशी मेनका । अप्सरा ज्या अष्टनायिका ।</p>
<p>श्रीकृष्णदर्शना आवांका । धरोनि देखा त्या आला 
॥ २८ ॥</p>
<p>श्रीकृष्णस्वरूप पहावया । नयनीं थोर घेतला थाया 
।</p>
<p>यालागीं देंवसमुदाया । येणें लवलाह्यां जाहलें 
एथें ॥ २९ ॥</p>
<blockquote>
<p><br/></p>
<p>द्रष्टुकामा भगवतो निर्याणं परमोत्सुकाः ।</p>
<p>गायन्तश्च गृणन्तश्च शौरेः कर्माणि जन्म च ॥ ३ ॥
</p>
<p><br/></p>
</blockquote>


<p>कृष्ण पाहावया आवडीं । दृष्टी धांवे लवडसवडी ।</p>
<p>होत डोळ्यां आडाडी । अभिनव गोडी कृष्णाची ॥ ३० ॥</p>
<p>श्रीकृष्णनिर्याणदर्शन । पाहावया उत्साहपूर्ण 
।</p>
<p>सत्वर आले सुरगण । पुढती श्रीकृष्णदर्शन आम्हां 
कैंचें ॥ ३१ ॥</p>
<p>सौंदर्याची निजसीमा । घनश्याम सुंदर प्रतिमा ।</p>
<p>तो कृष्ण गेलिया निजधामा । दर्शन आम्हां मग कैंचें 
॥ ३२ ॥</p>
<p>श्रीकृष्णदर्शनाची गोडी । सुरगणां लागलीसे गाढी 
।</p>
<p>यालागीं तें अतितांतडी । आले आवडीं दर्शनार्थ ॥ 
३३ ॥</p>
<p>श्रीकृष्णकर्में स्वयें वर्णिता । कृष्णचरित्रें 
गीतीं गात ।</p>
<p>मिळोनि सुरवर समस्त । आले दर्शनार्थ सत्वर ॥ ३४ ॥
</p>
<blockquote>
<p><br/></p>
<p>ववर्षुः पुष्पवर्षाणी विमानावलिभिर्नभः ।</p>
<p>कुर्वन्तः सङ्कुलं राज्न्‌ भक्त्या परमया युताः 
॥ ४ ॥</p>
<p><br/></p>
</blockquote>


<p>विमानश्रेणी आकाशीं । तेथ दाटलिया चौपाशीं ।</p>
<p>संपली देखोनि हृषीकेशी । जयजयकारासी तिहीं केलें 
॥ ३५ ॥</p>
<p>देखोनि श्रीकृष्णनाथ । भक्ति‌उद्रेक जाहलें चित्त 
।</p>
<p>दिव्य सुमनांतें वर्षत । मिळूनि समस्त समकाळें 
॥ ३६ ॥</p>
<p>दिव्य सुमनांचा रोळा । कृष्णा-चौपाशीं विखुरला 
।</p>
<p>तेणें श्रीकृष्ण शोभला त्या काळां । घनश्यामलीळा 
साजिरी ॥ ३७ ॥</p>
<blockquote>
<p><br/></p>
<p>भगवान्‌ पितामहं वीक्ष्य विभूतीरात्मनो विभुः ।</p>
<p>संयोज्यात्मनि चात्मानं पद्मनेत्रे न्यमीलयत्‌ ॥ ५ ॥</p>
<p><br/></p>
</blockquote>


<p>देव पावले शीघ्रगतीं । ब्रह्मा देखिला संमुखस्थिती 
।</p>
<p>सदशिवसम विभूती । त्यांतेंही श्रीपती देखता जाहला 
॥ ३८ ॥</p>
<p>इंद्रादिक निजविभूती । त्यांतें देखोनि श्रीपती 
।</p>
<p>स्वनेत्र पद्मदलाकृती । ते सहजस्थितीं झांकिले 
॥ ३९ ॥</p>
<p>झांकिले अथवा उघडे नयन । परी स्थिति नाहीं अधिक न्यून 
।</p>
<p>तो आत्मा आत्मत्वें परिपूर्ण । तरी कां श्रीकृष्ण 
नयन झांकी ॥ ४० ॥</p>
<p>देखोनि देवसमुदावो । कांहीं न बोलतां देवो ।</p>
<p>नेत्र झांकावया कोण । भावो अभिप्रावो अवधारा ॥ ४१ 
॥</p>
<p>द्वारके असतां श्रीकृष्णनाथ । सुरवर प्रार्थूं 
आले तेथ ।</p>
<p>तिहीं विनविला देवकीसुत । दास समस्त कृपा पाही ॥ 
४२ ॥</p>
<p>स्वर्लोकादि लोकपाळ । आम्ही तुझे दास सकळ ।</p>
<p>निजधामा जातां एक वेळ । आश्रम सकळ पुनीत कीजे ॥ ४३ 
॥</p>
<p>त्या समस्त देवांप्रती । स्वमुखें बोलिला श्रीपती 
।</p>
<p>यदुकुळक्षयाचे अंतीं । ये‌ईन निश्चितीं तेणें मार्गें 
॥ ४४ ॥</p>
<p>ऐकोनि श्रीकृष्णवदंती । सुरवर संतोषले चित्तीं 
।</p>
<p>आम्हांसी वश्य जाहला श्रीपती । वचनोक्ती नुल्लंघी 
॥ ४५ ॥</p>
<p>ते संधीचा ठाकुन ठावो । आला सुरवरसमुदावो ।</p>
<p>त्यांचा छळवया अहंभावो । निजनेत्र पहा हो हरि झांकी 
॥ ४६ ॥</p>
<p>देवांचा बहु समुदावो । तेथ मी कोठकोठें जावों ।</p>
<p>त्यासी ठकावया पहा हो । नेत्र झांकोनि देवो समाधि 
दावी ॥ ४७ ॥</p>
<p>नाहीं समाधि आणि व्युत्थान । कृष्ण प्ररब्रह्म 
परिपूर्ण ।</p>
<p>तोही निजनेत्र झांकून । समधिलक्षण मृषा दावी ॥ ४८ 
॥</p>
<p>स्वच्छंदमृत्यु योगियांसी । ते स्थिति नाहीं श्रीकृष्णापाशीं 
।</p>
<p>अतर्क्यगति शिवादिकांसी । ते परोक्षितीसी शुक सांगे 
॥ ४९ ॥</p>
<blockquote>
<p><br/></p>
<p>लोकाभिरामां स्वतनुं धारणाध्यानमङ्गलम्‌ ।</p>
<p>योगधारणयाऽऽग्नेय्यादग्ध्वा धामाविशत्स्वकम्‌ ॥ ६ ॥</p>
<p><br/></p>
</blockquote>


<p>कळिकाळ जिणोनि जाण । स्वच्छंदमृत्यु योगिजन ।</p>
<p>ते अग्निधारणाकरूनि पूर्ण । स्वदेह जाळून स्वरूप 
होती ॥ ५० ॥</p>
<p>घृत थिजलें तें विघुरलें । तैसें सगुण निर्गुणत्वा 
आलें ।</p>
<p>या नांव योगाग्निधारण बोलिलें । श्रीकृष्णें देह 
दाहिलें हें कदा न घडे ॥ ५१ ॥</p>
<p>कृष्णस्वरूप परिपूर्ण । तो कां करील योगधारण ।</p>
<p>त्याचा लीलाविग्रही देह जाण । करावें दहन कशाचें 
॥ ५२ ॥</p>
<p>देखतां डोळ्यां लागे ध्यान । संपूर्ण जेथें विगुंते 
मन ।</p>
<p>एवढें श्रीकृष्णसौंदर्य संपूर्ण । निजमोहन जगाचें 
॥ ५३ ॥</p>
<p>ज्याचें देखतां बरवेंपण । मदन पोटा आला आपण ।</p>
<p>लक्ष्मी भुलली देखोन चरण । चैतन्यघन श्रीकृष्ण 
॥ ५४ ॥</p>
<p>ज्याचें योगियां सदा ध्यान । शिवादिकां नित्य चिंतन 
।</p>
<p>सकल मंगलाचें आयतन । चैतन्यघन श्रीकृष्ण ॥ ५५ ॥</p>
<p>श्रीकृष्ण स्वयें आत्माराम । यालागीं तो जगाचा 
आराम ।</p>
<p>लीलाविग्रही घनश्याम । ध्यानगम्य चिद्रूप ॥ ५६ 
॥</p>
<p>जैशी धृताची पुतळी । थिजोनि जाहली एके काळीं ।</p>
<p>तैसी चैतन्याची मुसावली । स्वलीला जाहली श्रीकृष्णमूर्ती 
॥ ५७ ॥</p>
<p>दावाग्नि प्राशिला प्रत्यक्ष । न चढेचि काळियाचें 
विख ।</p>
<p>तो देहचि नव्हे देख । मा मरणात्मक तेथ कैंचें ॥ ५८ 
॥</p>
<p>कृष्ण प्रकटे ज्याचे हृदयीं । तो देहींच होय विदेही 
।</p>
<p>मा त्या कृष्णाच्या ठायीं । देहत्व कायी असेल ॥ ५९ 
॥</p>
<p>कृष्णदेहो नाहीं निमाला । तो आभासचि सहजत्वा आला 
।</p>
<p>जैसा दर्पणींचा लोपला । प्रतिबिंब आपुला आपुले 
ठायीं ॥ ६० ॥</p>
<p>ज्याचें करितां नामस्मरण । भक्तांचें निरसे जन्म 
मरण ।</p>
<p>तो कृष्ण पावे जैं निधन । तैं भक्तांसी कोण उद्धरी 
॥ ६१ ॥</p>
<p>आत्ममायेचे स्वलीला । कृष्ण कृष्णरूपें प्रगट जाहला 
।</p>
<p>ते लीला त्यागोनि संचला । निजरूपीं ठेला निजत्वें 
॥ ६२ ॥</p>
<p>कृष्णें देहो नेला ना त्यागिला । तो लीलाविग्रहें 
संचला ।</p>
<p>भक्तध्यानीं प्रतिष्ठिला । स्वयें गेला निजधामा 
॥ ६३ ॥</p>
<p>जैसजैसा भक्ताचा भावो । तैसातैसा होय देवो ।</p>
<p>तो भक्तध्यानीं स्थापूनि देहो । निजधामा पहा हो 
न वचोनि गेला ॥ ६४ ॥</p>
<p>हो कां कृष्णमूर्ति जरी सगुण । तरी देहा दाह न घडे 
जाण ।</p>
<p>कृष्णाश्रमें जग संपूर्ण । तेव्हां दहन जगाचें 
॥ ६५ ॥</p>
<p>जेणें मायेसी निजपोटीं । दाविल्या ब्रह्मांडांच्या 
कोटी ।</p>
<p>त्या श्रीकृष्णदेहदाहापाठीं । जगाची गोठी नुरावी 
॥ ६६ ॥</p>
<p>ऐशियाही युक्ती विचरितां । अतिस्थूळ ते योग्यता 
।</p>
<p>श्रीकृष्णदेहचि विदेहता । तेथ दाहकता ते कैची ॥ 
६७ ॥</p>
<p>कृष्णाचें असणें जाणें । हेहीं श्रीकृष्णचि स्वयें 
जाणे ।</p>
<p>तेथ वेदांचेंही बोलणें । जाणपणें सरेना ॥ ६८ ॥</p>
<p>हे कृष्णाची अगम्य गती । शिवविरिंच्यादि नेणती 
।</p>
<p>त्यांची कल्पना ऐशी चित्तीं । आम्हांसवें श्रीपती 
ये‌ईल ॥ ६९ ॥</p>
<p>ऐसेनि अभिप्रायें पूर्ण । आनंदले सुरगण ।</p>
<p>अवघे हो‌ऊनि सावधान । उल्हास पूर्ण मांडिला ॥ ७० 
॥</p>
<blockquote>
<p><br/></p>
<p>दिवि दुन्दुभयो नेदुः पेतुः सुमनश्च खात्‌ ।</p>
<p>सत्यं धर्मो धृतिर्भूमेः कीर्तिः श्रीश्चानु तं ययुः ॥ ७ ॥</p>
<p><br/></p>
</blockquote>


<p>उल्हासले सुरगण । दिवि द्‌ंदुभि त्रहाटिल्या जाण 
।</p>
<p>दिव्य सुमनें गगनींहूत । वर्षले पूर्ण श्रीकृष्णावरी 
॥ ७१ ॥</p>
<p>वैकुंठादि स्वर्ग संपत्ती । भूलोका आणील्या श्रीपतीं 
।</p>
<p>तो येतां निजधामाप्रति । आमुच्या आम्हां हातीं 
दे‌ईला वेगीं ॥ ७२ ॥</p>
<p>ऐसेनि देव उल्हासोनि । पुनः पुनः वर्षती सुमनीं 
।</p>
<p>शिवादि पाहती सावधानीं । अतर्क्य गमनीं हरि गेला 
॥ ७३ ॥</p>
<p>आम्ही सकळ मायेचे नियंते । आम्ही सर्वद्रष्टे सर्वज्ञाते 
।</p>
<p>ऐसा अभिमान होता देवांतें । त्यासी श्रीकृष्णनाथें 
लाजविलें ॥ ७४ ॥</p>
<p>अलक्ष्य श्रीकृष्णाची निजगती । शंभु स्वयंभू स्वयें 
नेणती ।</p>
<p>तेणें विस्मित ते होती । आश्चर्य मानिती सुरवर ॥ 
७५ ॥</p>
<p>देव परमाश्चर्य जंव मानिती । तंव सत्य-धर्म-श्री-धृति-कीर्ती 
।</p>
<p>श्रीयेसमवेत निघती । सांडूनि क्षिती कृष्णलक्ष्मीं 
॥ ७६ ॥</p>
<p>सत्य-धर्म-श्री-धृती-कीर्ती । यांची श्रीकृष्णचरणीं 
नित्य वस्ती ।</p>
<p>यालागीं कृष्णासवें त्याही निघती । सांडोनि क्षिती 
तत्काळ ॥ ७७ ॥</p>
<p>तूं ऐसें मानिशी परीक्षिती । जे सत्य धर्म श्री धृति 
कीर्ती ।</p>
<p>निःशेष सांडूनि गेलीं क्षिती । ऐक ते अर्थीं विचार 
॥ ७८ ॥</p>
<p>मज पाहतां श्रीकृष्णमूर्तीं । स्थिरावली ज्याचे 
चित्तीं ।</p>
<p>तेथ सत्य धर्म श्री धृति कीर्ती । साम्राज्यें वसती 
कुरुरया ॥ ७९ ॥</p>
<p>केवळ भक्तानुग्रही । कृष्ण स्वयें लीलाविग्रही 
।</p>
<p>त्या कृष्णाची गती पाहीं । न पडे ठायीं ब्रह्मादिकां 
॥ ८० ॥</p>
<blockquote>
<p><br/></p>
<p>देवादयो ब्रह्ममुख्या न विशन्तं स्वधामनि ।</p>
<p>अविज्ञातगतिं कृष्णं ददृशुश्चतिविस्मिताः ॥ ८ ॥</p>
<p><br/></p>
</blockquote>


<p>इंद्र बृहस्पती मुख्यत्वें ब्रह्मा । देव पाडूनि 
परम भ्रमा ।</p>
<p>श्रीकृष्ण प्रवेशला निजधामा । अतर्क्य महिमा हरीचा 
॥ ८१ ॥</p>
<p>अतर्क्य श्रीकृष्णाची गती । देवांसी लक्षेना निजशक्तीं 
।</p>
<p>अतिविस्मय पावोनि चित्तीं । स्वधामाप्रती निघाले 
॥ ८२ ॥</p>
<p>देव जातां स्वधामाप्रती । क्षणक्षणा आश्चर्य करिती 
।</p>
<p>अलक्ष लक्षेना कृष्णगती । अतर्क्य स्थिती शिवादिकां 
॥ ८३ ॥</p>
<p>तेचि श्रीकृष्णाची अतर्क्य गती । देवांसी लक्षेना 
दैवी शक्तीं ।</p>
<p>तेचि विशद दृष्टांतीं । परीक्षितीप्रती शुक सांगे 
॥ ८४ ॥</p>
<blockquote>
<p><br/></p>
<p>सौदामन्या यथाऽऽकाशे यान्त्या हित्वाभ्रमण्डलम्‌ ।</p>
<p>गतिर्न लक्ष्यते मर्त्यैस्तथा कृष्णस्य दैवतैः ॥ ९ ॥</p>
<p><br/></p>
</blockquote>


<p>वीज तळपें अभ्रमंडळी । ते कोठोनि आली कोठें गेली 
।</p>
<p>गति नरां न लक्षे भूतळीं । तैशी श्रीकृष्णगति जाहली 
दुर्गम देवां ॥ ८५ ॥</p>
<p>वीज सकळ मनुष्यें देखती । परी न कळे येती जाती गती 
।</p>
<p>तेवीं श्रीकृष्णाची अवतारशक्ती । न कळे निश्चितीं 
देवांसी ॥ ८६ ॥</p>
<p>तेथूनिया येथें येणें । कां येथूनिया तेथें जाणें 
।</p>
<p>हें नाहीं श्रीकृष्णास करणें । तो सर्वत्र पूर्णपणें 
परिपूर्ण सदा ॥ ८७ ॥</p>
<p>द्यावया आकाशासी बिढार । सर्वथा रितें न मिळे घर 
।</p>
<p>तेवीं श्रीकृष्ण परमात्मा सर्वत्र । गत्यंतर त्या 
नाहीं ॥ ८८ ॥</p>
<p>ऐसा श्रीकृष्ण गेला निजधामा । परमाद्भुत ज्याचा 
महिमा ।</p>
<p>अलक्ष्य लक्षेना कृष्णगरिमा । जाणोनि स्वाश्रमा 
निघाले देव ॥ ८९ ॥</p>
<blockquote>
<p><br/></p>
<p>ब्रह्मरुद्रादयस्ते तु दृष्टा योगगतीं हरेः ।</p>
<p>विस्मितास्तां प्रशंसन्तः स्वं स्वं लोकं ययुस्तदा ॥ १० ॥</p>
<p><br/></p>
</blockquote>


<p>आम्ही मायानियंते निजशक्तीं । आम्ही जाणों दुर्गमा 
योगगती ।</p>
<p>आम्ही सर्वद्रष्टे त्रिजगतीं । हा अभिमान चित्तीं 
देवांसीं ॥ ९० ॥</p>
<p>तिंहीं देखोनि कृष्णगती । गळाली जाणिवेची वृत्ती 
।</p>
<p>लाजें पळाली अभिमानस्थिती । तिंहीं मांडिली स्तुती 
श्रीकृष्णाची ॥ ९१ ॥</p>
<p>रुद्र पंचमुखीं करी स्तुती । ब्रह्मा चहूं मुखीं 
वर्णी कीर्ती ।</p>
<p>देव विस्मयातें पावती । अगाध गती श्रीकृष्णाची 
॥ ९२ ॥</p>
<p>करितां श्रीकृष्णाची स्तुती । देवांसी न बाणे तृप्ती 
।</p>
<p>वर्णित श्रीकृष्णकीर्ति । स्वलोकाप्रती सुर गेले 
॥ ९३ ॥</p>
<p>पूर्वीं सांगितली कृष्णगती । तेचि सांगावया विशद 
स्थिती ।</p>
<p>परतोनि परीक्षितीप्रती । अतिप्रीतीं शुक सांगे 
॥ ९४ ॥</p>
<blockquote>
<p><br/></p>
<p>राजन्परस्य तनुभृज्जननाप्ययेहा</p>
<p>मायाविडम्बनमवेही यथा नटस्य ।</p>
<p>सृष्द्वाऽऽत्मनेदमनुविश्य विह्रत्य चान्ते</p>
<p>संह्रत्य चात्ममहिमोपरतः स आस्ते ॥ ११ ॥</p>
<p><br/></p>
</blockquote>


<p>ऐके राया परीक्षिती । सकळ कारणां कारण श्रीपती ।
</p>
<p>मायेचीही चेतनाशक्ती । जाण निश्चितीं श्रीकृष्ण 
॥ ९५ ॥</p>
<p>ज्यासी नाहीं व्यक्ती वर्ण । ज्यासी नाहीं रूप गुण 
।</p>
<p>तो स्वलीला श्रीकृष्ण । यदुवंशीं जाण अवतरला ॥ ९६ 
॥</p>
<p>जो सकळवंशवंशज जाण । जो सकळ गोत्र गोत्रज पूर्ण ।
</p>
<p>जो सकळ जातींची जाती जाण । स्वयें श्रीकृष्ण सर्वादि 
॥ ९७ ॥</p>
<p>त्यासी यदुवंशीं जें जन्म । गोवर्धनोद्धारणादि 
कर्म ।</p>
<p>कुलक्षयो निधनधर्म । हें स्वलीलाकर्म योगमाया ॥ 
९८ ॥</p>
<p>योगमायेचिया सत्ता । मस्त्यकूर्मादि अवतारता ।
</p>
<p>शेखीं धरी श्वेतवराहता । ते अतर्क्य योग्यता कृष्णाची 
॥ ९९ ॥</p>
<p>श्रीकृष्ण नव्हे नव्हे अवतार । हा अवतारी पूर्ण 
चिन्मात्र ।</p>
<p>त्याचें अति‌अतर्क्य चरित्र । ब्रह्मादि रुद्र 
नेणती ॥ १०० ॥</p>
<p>जैसे आरिसां प्रतिबिंब बिंबले । तैसें यदुवंशीं 
कृष्णजन्म जाहलें ।</p>
<p>आरिसां हावभाव पाहिले । तैसें कर्म केलें श्रीकृष्णें 
॥ १ ॥</p>
<p>तो आरिसा हातींचा त्यागितां । हारपे पुढील प्रतिबिंबता 
।</p>
<p>त्या नांव कृष्णनिधनता । मिथ्या वार्ता मायिक ॥ 
२ ॥</p>
<p>जैसा नट धरी नाना वेष । सवेंचि सांडी त्या वेषांस 
।</p>
<p>परी नटासी नाहीं नाश । तैसा पैं हृषीकेश अवतारी ॥ 
३ ॥</p>
<p>यदुवंशीं श्रीकृष्णनाथ । सर्व कर्मीं सद अलिप्त 
।</p>
<p>सृष्टिस्थित्यंतीं नित्यमुक्त । त्यासी परमद्भुत 
तें कायी ॥ ४ ॥</p>
<p>न मेळवितां साह्य संगें । कृष्ण सृष्टी सृजी निजांगें 
।</p>
<p>ते प्रतिपाळूनि यथाभागें । संहरूनि वेगें स्वयें 
उरे ॥ ५ ॥</p>
<p>श्रीकृष्ण सृजी पाळी संहारी । हे प्रत्यक्ष जगीं 
दिसे थोरी ।</p>
<p>कर्में करूनि तो अविकारी । कदा विकारी नव्हे कृष्ण 
॥ ६ ॥</p>
<p>श्रीकृष्ण अंतर्यामी सर्व भूतां । जगकर्मांचा कृष्ण 
कर्ता ।</p>
<p>कर्म करूनि तो अकर्ता । विदेहता निजरूपें ॥ ७ ॥</p>
<p>ऐसा अगाध श्रीष्णमहिमा । मर्यादा न पवे शिव शक्र 
ब्रह्मा ।</p>
<p>त्याचा देहचि विदहात्मा । गेला निजधामा तेणें योगें 
॥ ८ ॥</p>
<p>येचि अवतारीं श्रीकृष्णनाथें । देहीं दाविलें विदेहकर्मातें 
।</p>
<p>तें मागें परिसविलें तूतें । ऐक मागुतें सांगेन 
॥ ९ ॥</p>
<p>सात दिवस गोवर्धन । निजकरी धरूनि जाण ।</p>
<p>इंद्राचा हरिला मान । विदेही पूर्ण श्रीकृष्ण ॥ 
११० ॥</p>
<p>दावाग्नि प्राशूनि आपण । लाजविला हुताशन ।</p>
<p>रासक्रीडा करूनि जाण । हरिला मान मदनाचा ॥ ११ ॥</p>
<p>समुद्र सारूनि माघारां । वसविलें निजनगरा ।</p>
<p>निद्रा न मोडितां मथुरा । द्वारकापुरा आणिली ॥ १२ 
॥</p>
<p>सेवूनि भाजीचे पान । तृप्त केले ऋषिजन ।</p>
<p>श्रीकृष्ण अंतर्यामी आपण । हें निजलक्षण दाविलें 
॥ १३ ॥</p>
<p>येणेंचि देहें श्रीकृष्णनाथ । जाहला वत्सें वत्सप 
समस्त ।</p>
<p>ब्रह्मा लाजवूनि तेथ । गर्वहत तो केला ॥ १४ ॥</p>
<blockquote>
<p><br/></p>

<p>मर्त्येन यो गुरुसुतं यमलोकनीतं</p>
<p>त्वां चानयच्छरणदः परमास्त्रदग्धम्‌ ।</p>
<p>जिग्येऽन्तकान्तकमपीशमसावनीशः</p>
<p>किं स्वावने स्वरनयन्मृगयुं सदेहम्‌ ॥ १२ ॥</p>
<p><br/></p>
</blockquote>


<p>श्रीकृष्णें येणेंचि देहेसीं । जा‌ऊनियां यमलोकासी 
।</p>
<p>निग्रहूनि यमकाळासी । निमाल्या गुरुसुतासी आणिलें 
॥ १५ ॥</p>
<p>उत्तरेचिये गर्भस्थितीं । जळतां ब्रह्मास्त्रमहाशक्तीं 
।</p>
<p>तुज राखिलें आकांतीं । स्वचक्र श्रीपती प्रेरोनी 
॥ १६ ॥</p>
<p>तुज राखावया हेंचि कारण । तुझी माता रिघाली शरण ।
</p>
<p>श्रीकृष्ण शरणागतां शरण्य । संकटहरण निजभक्तां 
॥ १७ ॥</p>
<p>यादवांदेखतां द्वारकापुरीं । द्विजसुत राखितां 
सटीचे रात्रीं ।</p>
<p>अर्जुन नेमेंसीं प्रतिज्ञा करी । तंव तो सशरीरीं 
हारपला ॥ १८ ॥</p>
<p>ब्राह्मणें निर्भ्रर्त्सिलें त्यासी । थोर लाज 
जाहली अर्जुनासी ।</p>
<p>तेणें कळवळला हृषीकेशी । भक्तसाह्यासी पावला ॥ 
१९ ॥</p>
<p>अर्जुनासहित हृषीकेशी । रथेंसीं रिघे क्षीरसागरासी 
।</p>
<p>द्विजसुत होते नारायणापाशीं । ते द्वारकेसी आणिले 
॥ १२० ॥</p>
<p>एवं भक्तसंकटनिवारण । निजांगें करी श्रीकृष्ण ।
</p>
<p>कृष्णप्रतापाचें महिमान । ऐक सांगेन अलौकिक ॥ २१ 
॥</p>
<p>बाणासुराचा कैवारु । करूँ आला महरुद्रु ।</p>
<p>सवें नंदी भृंगी वीरभद्रु । स्वामिकार्तिकेंसीं 
हरु जिंतिला कृष्णें ॥ २२ ॥</p>
<p>उग्रासीही अति‌उग्र । भयंकराही भयंकर ।</p>
<p>तो जिणोनि काळाग्निरुद्र । बाणभुजाभार छेदिला ॥ 
२३ ॥</p>
<p>श्रीकृष्णवचन अति‌अगाध । जेणें केला अपराध ।</p>
<p>तो स्वदेहेंसीं जराव्याध । स्वर्गा प्रसिद्ध धाडिला 
॥ २४ ॥</p>
<p>एवढें सामर्थ्य श्रीकृष्णापाशीं । तो काय राखूं 
न शके स्वदेहासी ।</p>
<p>देहीं देहत्व नाहीं त्यासी । गेला निजधामासी निजात्मता 
॥ २५ ॥</p>
<p>एवढें सामर्थ्य श्रीकृष्णापाशीं । तरी कां गेला 
निजधामासी ।</p>
<p>ये लोकीं तेणें देहेंसीं । राहतां त्यासी भय काय 
॥ २६ ॥</p>
<p>ऐसा पोटींचा आवांका । धरुन धरिशी आशंका ।</p>
<p>लोकाभिमान नाहीं यदुनायका । स्वेच्छा देखा स्थिति 
त्याची ॥ २७ ॥</p>
<blockquote>
<p><br/></p>
<p>तथाप्यशेषस्थितिसम्भवाप्य</p>
<p>येष्वनन्यहेतुर्यदशेषशक्तिधृक्‌ ।</p>
<p>नैच्छत्प्रणेतुं वपुरत्र शोषितं</p>
<p>मर्त्येन किं स्वस्थगतिं प्रदर्शयन्‌ ॥ १३ ॥</p>
<p><br/></p>
</blockquote>


<p>मायादि तीन्ही गुण । इत्यादि कारणां कारण ।</p>
<p>निजांगें श्रीकृष्ण आपण । स्वयें अकारण अनादित्वें 
॥ २८ ॥</p>
<p>ब्रह्मांडें कोटी अनंत । उत्पत्तिस्थितिप्रलयावर्त 
।</p>
<p>करूनि श्रीकृष्णु अलिप्त । सामर्थ्यें अद्भुत श्रीकृष्णीं 
॥ २९ ॥</p>
<p>अशेषांही परम शक्ती । श्रीकृष्णलेशें सामर्थ्यवंती 
।</p>
<p>कृष्णुदेह तो विदेहस्थिती । स्वेच्छाशक्तीं स्वाधामा 
गेला ॥ १३० ॥</p>
<p>इहलोकींची आसक्ती । श्रीकृष्णासी नाहीं चित्तीं 
।</p>
<p>निजधामाची अतिप्रीती । तेही निश्चितीं असेना ॥ 
३१ ॥</p>
<p>निजदेहेंही इहलोकीं वस्ती । स्वेच्छा न मानीच श्रीपती 
।</p>
<p>माझ्या देहाची अगम्य गती । तेणें साधकस्थिती भ्रंशेल 
॥ ३२ ॥</p>
<p>माझा देह चैतन्यघन । तेथें बाधीना विषयसेवन ।</p>
<p>हें देख्नोनि साधक जन । देहसाधन मांडिती ॥ ३३ ॥</p>
<p>वायो साधूनियां पूर्ण । दृढ करूनि देहधारण ।</p>
<p>माझ्या‌ऐसें विषयसेवन । करावया अभिमान वाढेल ॥ 
३४ ॥</p>
<p>ऐसा वाढल्या देहाभिमान । माझें मावळेल निजात्मज्ञान 
।</p>
<p>यालागीं विदेह श्रीकृष्ण । गेला निघोन निजधामा 
॥ ३५ ॥</p>
<p>माझें नाकळतां निजात्मज्ञान । परी माझ्या‌ऐसें 
विषयसेवन ।</p>
<p>करूं लागती योगी जन । यालागीं श्रीकृष्ण निजधामा 
गेला ॥ ३६ ॥</p>
<p>माझ्या देहाची स्थिति गती । शंभु स्वयंभू कदा नेणती 
।</p>
<p>मा इतरांसीं ते गती । कैशा रीतीं कळेल ॥ ३७ ॥</p>
<p>परी माझे‌ऐसा देहाभिमान । वाढवितील योगी जन ।</p>
<p>हें जाणोनियां श्रीकृष्ण । विदेहें आपण निजधामा 
गेला ॥ ३८ ॥</p>
<p>ज्याचे देहाचें दर्शन । देखतां सबाह्य निवे मन ।
</p>
<p>त्याही देहाचें मिथ्यात्व पूर्ण । दावूनि श्रीकृष्ण 
निजधामा गेला ॥ ३९ ॥</p>
<p>एवं त्यागावया देहाभिमान । कृष्ण निजधामा करी गमन 
।</p>
<p>तरावया साधक जन । कृपाळु पूर्ण दीक्षा दावी ॥ १४० 
॥</p>
<p>एथवरी वैराग्यदृढस्थिती । देहाभिमानाच्या विरक्तीं 
।</p>
<p>साधावी निजात्मप्राप्ती । हे दीक्षा श्रीपती दावूनि 
गेला ॥ ४१ ॥</p>
<p>जेणें देहें स्वयें श्रीकृष्ण । आचरला अनेक विदान 
।</p>
<p>परी ज्ञात्यासी न लगे दूषण । हें पूर्णत्व पूर्ण 
प्रकाशलें ॥ ४२ ॥</p>
<p>जैत अथवा आल्या हारी । ज्ञान मैळेना दोंहीपरी ।</p>
<p>ज्यासी मिथ्या भास नरनारी । तो सदा ब्रह्मचारी व्यभिचारामाजीं 
॥ ४३ ॥</p>
<p>स्त्रीपुत्रादि गृहवासी । असोनि नित्य संन्यासी 
।</p>
<p>हेंही लक्षण हृषीकेशीं । येणें अवतारेंसीं दाविलें 
॥ ४४ ॥</p>
<p>अंगीं बाणलें गोवळेपण । सवेंचि स्वामित्व आलें 
पूर्ण ।</p>
<p>शेखीं सेवकही जाहला आपण । तरी पूर्णपण मैळेना ॥ ४५ 
॥</p>
<p>एकाचे घरीं उच्छिष्टें काढी । एकाचीं अंगें धूतसे 
घोडीं ।</p>
<p>तरी पूर्णत्वाचिये जोडी । उणी कवडी नव्हेचि ॥ ४६ 
॥</p>
<p>एकाचीं निमालीं आणिलीं बाळें । एकाचीं समूळ निर्दाळिलीं 
कुळें ।</p>
<p>इंहीं दोंही परी ज्ञान न मैळे । हेंही प्रांजळें 
प्रकाशिलें ॥ ४७ ॥</p>
<p>एकाचा पूर्ण जाहला कैवारी । एकाचा जाहला पूर्ण वैरी 
।</p>
<p>परी एकात्मता चराचरीं । अणुभरी ढळेना ॥ ४८ ॥</p>
<p>एकीं उद्धरिलीं चरणीं लागतां । तोही एकाचे चरणीं 
ठेवी माथा ।</p>
<p>बाप ज्ञानाची उदारता । न्यूनपूर्णता तरी न घडे ॥ 
४९ ॥</p>
<p>इतर ज्ञाते ज्ञानस्थिती । बोल बोलोनि दाविती ।</p>
<p>तैशी नव्हे श्रीकृष्णमूर्ति । आचरोनि स्थिती दाविली 
अंगें ॥ १५० ॥</p>
<p>अतिगुह्य ज्ञानलक्षणें । आचरोनि दाविलीं श्रीकृष्णें 
।</p>
<p>परी अणुमात्रही उणें । नेदीच पूर्णपणें अंगीं लागों 
॥ ५१ ॥</p>
<p>एवढी ज्या देहाची ख्याती । जेणें देहें दीन उद्धरती 
।</p>
<p>ज्या देहातें सुरवर वंदिती । ज्या देहाची कीर्ती 
त्रैलोक्य वर्णी ॥ ५२ ॥</p>
<p>त्या देहाची अहंक्रुती । निःशेष सांडूनि श्रीपती 
।</p>
<p>गेला निजधामप्रती । ठेवूनि निजमूर्ति स्वभक्तध्यानीं 
॥ ५३ ॥</p>
<p>श्रीकृष्णें देह नेला ना त्यागिला । तो लीलाविग्रहें 
संचला ।</p>
<p>निजभक्तध्यानीं प्रतिष्ठिला । स्वयें निजधामा 
गेला निजात्मयोगें ॥ ५४ ॥</p>
<blockquote>
<p><br/></p>
<p>य एतां प्रातरुत्थाय कृष्णस्य पदवीं परम्‌ ।</p>
<p>प्रयतः कीर्तयेद्भक्त्या तामेवाप्नोत्यनुत्तमाम्‌ ॥ १४ ॥</p>
<p><br/></p>
</blockquote>


<p>श्रीकृष्णावताराचे अंतीं । कृष्णाची जे परम गती 
।</p>
<p>अति उत्कृष्ट योगस्थिती । अतर्क्य निश्चितीं सुरश्रेष्ठां 
॥ ५५ ॥</p>
<p>जे गतीहूनि वरती । चढेना अधिक गती ।</p>
<p>तीतें ’परा पदवी’ म्हणती । वेदशास्त्रोक्तीं सज्ञान 
॥ ५६ ॥</p>
<p>हे ’श्रीकृष्णपरमपदवी’ । जो कोणी भक्तियुक्त सद्भावीं 
।</p>
<p>नित्य नेमस्त धरूनि जीवीं । पढे निजभावीं प्रातःकाळीं 
॥ ५७ ॥</p>
<p>भक्तियुक्त हृदयकमळीं । या चौदा श्लोकांची जपमाळी 
।</p>
<p>जिह्वाग्रें अनुदिनीं चाळी । नित्य प्रातः काळीं 
नेमस्त ॥ ५८ ॥</p>
<p>केलिया या नेमासी । सांडणें नाहीं प्राणांतेंसीं 
।</p>
<p>ऐशी निष्ठा जयापाशीं । उत्तमत्वासी तो पावे ॥ ५९ 
॥</p>
<p>श्रीकृष्णपदवी गातां गीतीं । पाया लागती चारी मुक्ती 
।</p>
<p>त्यांचीही उपेक्षूनि स्थिती । कृष्णपदवी निश्चितीं 
स्वयें पावे ॥ १६० ॥</p>
<p>हे चौदाही श्लोक जाण । चौदा विद्यांचें जन्मस्थान 
।</p>
<p>जो प्रातःकाळीं करी करी पठण । कृष्णपदवी पूर्ण तो 
पावे ॥ ६१ ॥</p>
<p>हे चौदाही श्लोक जाण । चौदा भुवनांचें निजजीवन ।
</p>
<p>कृष्णपदवी पाविजे पूर्ण । नेमस्त पठण केलिया ॥ ६२ 
॥</p>
<p>हे चौदाही श्लोक जाण । चौदा पदें गयावर्जन ।</p>
<p>पदीं पिंडा समाधान । नेमस्त पठण केलिया ॥ ६३ ॥</p>
<p>हे चौदाही श्लोक जाण । चौदा इंद्रांच्या जीवां जीवन 
।</p>
<p>इंद्रांचा इंद्र हो‌इजे आपण । नेमस्त पठण केलिया 
॥ ६४ ॥</p>
<p>हे चौदाही श्लोक जाण । चौदा कांडें वेद संपूर्ण ।
</p>
<p>वेदवादां समाधान । नेमस्त पठण केलिया ॥ ६५ ॥</p>
<p>हे चौदाही श्लोक जाण । संसाराचे गुणकर्मवर्ण ।</p>
<p>मोडूनि करी ब्रह्म पूर्ण । नेमस्त पठण केलिया ॥ ६६ 
॥</p>
<p>प्रातःकाळीं नेमस्त पठण । करितां पाविजे ब्रह्म 
परिपूर्ण ।</p>
<p>मा त्रिकाळीं जो करे पठण । तो स्वदेहें श्रीकृष्ण 
स्वयें होय ॥ ६७ ॥</p>
<p>एथ पढोनि जो अर्थ पाहे । तो स्वयें स्वयंभ श्रीकृष्ण 
होये ।</p>
<p>श्रीकृष्णाची पूर्ण पदवी पाहे । अंदाणी होये तयाची 
॥ ६८ ॥</p>
<p>श्रीकृष्णपदवी निजनिर्याण । श्रवणें पठणें अर्थें 
जाण ।</p>
<p>साधकां करी ब्रह्म परिपूर्ण । हें गुह्य निरूपण 
परमार्थसिद्धीं ॥ ६९ ॥</p>
<p>एथ न करितां अतिसाधन । अनायासें बह्मज्ञान ।</p>
<p>कृष्णपदवीं पाविजे पूर्ण । श्रद्धायुक्त पठण नेमस्त 
करितां ॥ १७० ॥</p>
<p>तक्षकभयाची निवृत्ती । देहीं पावावया विदेहप्राप्ती 
।</p>
<p>हे सुगमोपायस्थिती । कृपेनें परीक्षितीप्रती शुक 
सांगे ॥ ७१ ॥</p>
<p>हे कृष्णपदवी निजनिर्याण । श्रद्धायुक्त नेमस्त 
पठण ।</p>
<p>करितां पाविजे ब्रह्म पूर्ण । हे प्रतिज्ञा पूर्ण 
श्रीशुकाची ॥ ७२ ॥</p>
<p>ऐशी हे सुगम परी । असतां जो श्रद्धा न धरी ।</p>
<p>तो बुडाला संसारसागरीं । अविद्येघरीं घरजांवयी 
तो ॥ ७३ ॥</p>
<p>तेचि अविद्येचा पोसण । विषयीं प्रतिपाळिला सुणा 
।</p>
<p>अहंथारोळां बैसणा । सर्वदा जाणा वसवसित ॥ ७४ ॥</p>
<p>असोत या मूढ गोष्टी । रचल्या सुखा पडेल तुटी ।</p>
<p>या श्लोकपठणासाठीं । होय भेटी परब्रह्मीं ॥ ७५ ॥
</p>
<p>कृष्णनिजपदवीव्याख्यान । करावया मी अपुरतें दीन 
।</p>
<p>जनार्दनें कृपा करून । हें निरूपण बोलविलें ॥ ७६ 
॥</p>
<p>एका जनार्दना शरण । श्रीकृष्णपदवीनिरूपण ।</p>
<p>तो हा ’एकादशाचा कळस’ पूर्ण । व्यासें जाणोन वायिला 
॥ ७७ ॥</p>
<p>श्रीकृष्णपदवीपरतें । निरूपण न चढे एथें ।</p>
<p>तो हा ’कळस’ एकादशातें । व्यासें निश्चितें निर्वाळिला 
॥ ७८ ॥</p>
<p>निर्वाळिलें निरूपण । हे जनार्दनकृपा पूर्ण ।</p>
<p>एका जनार्दना शरण । यापरी श्रीकृष्ण निजधामा गेला 
॥ ७९ ॥</p>
<p>येरीकडे द्वारकेसी । दारुक पावला विव्हळतेसीं ।
</p>
<p>तेथील वर्तले कथेसी । परीक्षितीसी शुक सांगे ॥ १८० 
॥</p>
<blockquote>
<p><br/></p>
<p>दारुको द्वारकामेत्य वसुदेवोग्रसेनयोः ।</p>
<p>पतित्वा चरणावस्त्रैर्न्यषिञ्चत्कृष्णाविच्युतः ॥ १५ ॥</p>
<p><br/></p>
</blockquote>


<p>दारुक द्वारका देखत । जैसें का प्राणेंवीण प्रेत 
।</p>
<p>का राजा जैसा दैवहत । तैशी दिसत कळाहीन ॥ ८१ ॥</p>
<p>जेवीं का वनिता पतिवीण । सर्वार्थीं दिसे दीन ।</p>
<p>तैशी द्वारावती जाण । कळाहीन आभासे ॥ ८२ ॥</p>
<p>रस पिळिल्या जैसा ऊंस । कणेवीण फळकट भूस ।</p>
<p>तैशी श्रीकृष्णेवीण उद्वस । दिसे चौपास द्वारका 
॥ ८३ ॥</p>
<p>दारुक प्रवेशे राजभुवन । देखोनि वसुदेव उग्रसेन 
।</p>
<p>अश्रुधारा स्त्रवती नयन । आक्रंदोनि चरण धरिले 
त्यांचे ॥ ८४ ॥</p>
<p>कृष्णवियोगें तापला पूर्ण । जैसें अतिसंतप्त जीवन 
।</p>
<p>तैसे अश्रुधारा स्त्रवती नयन । तेणें पोळती चरण 
वसुदेवाचे ॥ ८५ ॥</p>
<p>उकसाबुकसीं फुंदे पोट । दुःखें हो‌ऊं पाहे हृदयस्फोट 
।</p>
<p>जिव्हेसी बोबडी वाळले ओंठ । सद्गदें कंठ दाटला ॥ 
८६ ॥</p>
<p>बोल न बोलवे सर्वथा । देखोनि दारुकाची व्यथा ।</p>
<p>द्वारकेच्या जनां समस्तां । अतिव्याकुलता वोढवली 
॥ ८७ ॥</p>
<p>देवकी आणि रोहिणी । आल्या अत्यंत हडबडोनी ।</p>
<p>अतिव्याकुलता देखोनि । कृष्णपत्नी तेथें आल्या 
॥ ८८ ॥</p>
<p>राणीवसाचिया नरनारी । धांवल्या सभामंडपाभीतरीं 
।</p>
<p>तंव दारुकाची अवस्था भारी । देखोनि जिव्हारीं दचकल्या 
॥ ८९ ॥</p>
<p>स्फुंदतां उकसाबुकसीं । श्वास परतेना दारुकासी 
।</p>
<p>सांगतां कृष्णवियोगासी । मूर्छा त्यासीं पैं आली 
॥ १९० ॥</p>
<p>तेथें वसुदेव उग्रसेन । करूनि त्याचें सांतवन ।
</p>
<p>वृत्तांत पुसतां सावधान । काय तो वचन बोलिला ॥ ९१ 
॥</p>
<blockquote>
<p><br/></p>
<p>कथायामास निधनं वृष्णीनां कृत्स्त्रशो नृप ।</p>
<p>तच्छुत्वोद्विग्नहृदया जनाः शोकविमूर्च्छिताः ॥ १६ ॥</p>
<p><br/></p>
</blockquote>


<p>दारुक म्हणे तुम्ही समस्त । पळा पळा अर्जुनासमवेत 
।</p>
<p>अर्ध क्षण न रहावें एथ । यादव समस्त निमाले ॥ ९२ ॥
</p>
<p>यादवीं जा‌ऊनि प्रभासासी । केला तीर्थविधि विधानेंसीं 
।</p>
<p>दान भोजनें दे‌ऊनि द्विजांसी । मद्यपानासी मांडिलें 
॥ ९३ ॥</p>
<p>चढला मद्याचा उन्मादु । यादव सखे सगोत्र बंधु ।</p>
<p>परस्परें युद्धसंबंधु । गोत्रवधु तेथ घडला ॥ ९४ 
॥</p>
<p>शस्त्रेंकरूनि स्वयमेव । कोणी न मरतीच यादव ।</p>
<p>तेथ घडलें एक अपूर्व । एरिकेनें सर्व निमाले ॥ ९५ 
॥</p>
<p>बळिभद्रें त्यागिलें देहासी । श्रीकृष्णही गेला 
निजधामासी ।</p>
<p>मज धाडिलें तुम्हांपाशीं । क्षण द्वारकेसी न रहावें 
॥ ९६ ॥</p>
<p>हरीनें त्यागिलें द्वारकेसी । समुद्र बुडवील शीघ्रतेशीं 
।</p>
<p>हें कृष्णें सांगितलें तुम्हांसी । एथूनि त्वरेंसीं 
निघावें ॥ ९७ ॥</p>
<p>ऐकूनि दारुकाची गोठी । द्वारकेसी एक बोंब उठी ।</p>
<p>उग्रसेन कपाळ पिटी । मस्तक आपटी वसुदेव ॥ ९८ ॥</p>
<p>एक कुस्करिती दोनी हात । एक अत्यंत चरफडत ।</p>
<p>एक आक्रोशें आक्रंदन । एकें मूर्छित पैं पडली ॥ ९९ 
॥</p>
<p>एका रडतां शोषले कंठ । एकाचे दोनी फुटले ओंठ ।</p>
<p>एकाचा हो‌ऊं पाहे हृदयस्फोट । दुःख अचाट सर्वांसी 
॥ २०० ॥</p>
<p>एक स्फुंदती उकसाबुकशीं । एक पीटिती हृदयासी ।</p>
<p>एक तोडिती कान-केशीं । एकें दुःखें पिशीं पैं जाहलीं 
॥ १ ॥</p>
<p>एक देती दीर्घ हाक । एकें पडलीं अधोमुख ।</p>
<p>एके मानीच्या ऐसें देख । अत्य्‌ंतिक तळमळती ॥ २ ॥
</p>
<p>बोंबं सुटली नरनारी । शंख करिती घरोघरीं ।</p>
<p>कोण कोणातें निवारी । समस्तां सरी समदुःख ॥ ३ ॥</p>
<p>देवकी आणि रोहिणी । मूर्छित पडल्या धरणीं ।</p>
<p>सवेंचि उठती आक्रंदोनी । दीर्घस्वरीं विलपती ॥ 
४ ॥</p>
<p>कृष्णा विसाविया निजाचिया । वेगीं भेटी दे‌ईं कां 
रे कान्हया ।</p>
<p>का रुसलासी रे तान्हया । तुझिया पायां लागेन ॥ ५ 
॥</p>
<p>श्रीकृष्ण तूं माझा कैवारी । श्रीकृष्ण तूं माझा 
सहाकारी ।</p>
<p>शेखीं मज सांडोनि दुरंधरी । तूं दूरचे दूरी गेलासी 
॥ ६ ॥</p>
<p>जिणॊनि कंसकेशियातें । बंदीं सोडविलें आमुतें ।
</p>
<p>शेखीं तुवां सांडिलें एथें । निष्ठुर चित्तें झालासी 
॥ ७ ॥</p>
<p>आणूनि नामाल्या पुत्रांतें । तुवां मज सुखी केलें 
येथें ।</p>
<p>अंतीं ठकिलें ठकिलें मातें । श्रीकृष्णनाथें नाडिलें 
॥ ८ ॥</p>
<p>कृष्णा निरसूनि माझें दुःख । तुवा दिधलें परम सुख 
।</p>
<p>तो तूं निष्ठुर जाहलासी देख । अंतीं निःशेख सांडिलें 
॥ ९ ॥</p>
<p>माझिया पुत्रा कृष्णराया । वेगीं ये का रे कान्हया 
।</p>
<p>माझ्या नाहीं प्राशिलें पान्हया । म्हणोनि तान्हया 
रुसलासी ॥ २१० ॥</p>
<p>जिचें केलें स्तनपान । ते यशोदाही जाहली दीन ।</p>
<p>तुझें न देखतां वदन । कैसेनि प्राण राहतील ॥ ११ ॥
</p>
<p>कृष्णा ये रे ये रे धांवोन । चौभुजीं मज दे आलिंगन 
।</p>
<p>तुझें चुंबीन रे वदन । मी अतिदीन तुजलागीं ॥ १२ ॥
</p>
<p>माझिया श्यामसुंदरा । राजीवलोचना सुकुमारा ।</p>
<p>चतुर्भुजा शार्ङ्गधरा । ये का रे उदारा श्रीकृष्णा 
॥ १३ ॥</p>
<p>तुझे पद्यांकित पाये । मज आठवती पाहें ।</p>
<p>तेणें हृदय फुटताहे । करूं मी काये श्रीकृष्णा ॥ 
१४ ॥</p>
<p>कृष्णा तुजहूनि वेगळी । मी जाहलें रे आंधळी ।</p>
<p>माझी धरावया आंगोळी । धांव वनमाळी श्रीकृष्णा ॥ 
१५ ॥</p>
<p>मज अंधाची कृष्ण काठी । कोणें घातली गे वैकुंठीं 
।</p>
<p>आतां मी मार्ग केवीं कंठीं । पाव जगजेठी श्रीकृष्णा 
॥ १६ ॥</p>
<p>पुत्र नातू वंशावळी । एके वेळीं जाहली होळी ।</p>
<p>कोणी नुरेचि यदुकुळीं । वक्षःस्थळीं पिटिती ॥ १७ 
॥</p>
<p>यादव पडले रे के‌उते । तुज कोठूनि धाडिलें कृष्णनाथें 
।</p>
<p>वेगीं न्या रे मज तेथें । पाहीन समस्तें तानुलीं 
॥ १८ ॥</p>
<p>ऐकोनि देवकीचें रुदन । वसुदेवादि उग्रसेन ।</p>
<p>आक्रंदोनि सकळ जन । प्रभासासी जाण निघाले ॥ १९ ॥</p>
<blockquote>
<p><br/></p>
<p>तत्र स्म त्वरिता जग्मुः कृष्णविश्लेषविह्वलाः ।</p>
<p>व्यसवः शेरते यत्र ज्ञातयोग्रहन्त आननम्‌ ॥ १७ ॥</p>
<p><br/></p>
</blockquote>


<p>स्त्रिया पुरुष सुहज्जन । मिळोनि स्वगोत्रस्वजन 
।</p>
<p>शीघ्र प्रभासा गमन । करीत रुदन निघाले ॥ २२० ॥</p>
<p>हाकाबोबांचे बंबाळ । स्त्रिया करिती कोल्हाळ ।</p>
<p>कृष्णवियोगें सकळ । दुःखविव्हळ निघालीं ॥ २१ ॥</p>
<p>रणीं पडिले यादव । प्राणरहित निर्जीव ।</p>
<p>तेथ पावलीं ते सर्व । बोंबारव खंती करिती ॥ २२ ॥</p>
<blockquote>
<p><br/></p>

<p>देवकी रोहिणी चैव वसुदेवस्तथा सुतौ ।</p>
<p>कृष्णरामावपश्यन्तः शोकार्ता विजहुः स्मृतिम्‌ 
॥ १८ ॥</p>
<p>प्राणांश्च विजहुस्तत्र भगवद्विरहातुराः ।</p>
<p>उपगुह्य पतींस्तात चितमारुरुहुः स्त्रियः ॥ १९ 
॥</p>
<p><br/></p>
</blockquote>


<p>देवकी आणि रोहिणी । वसुदेव उग्रसेन दोनी ।</p>
<p>यादव निमाले रणांगणीं । ते स्थानीं पाहों येती ॥ 
२३ ॥</p>
<p>दीर्घशयनें युद्धधरणीं । पडिल्या यादववीरश्रेणी 
।</p>
<p>तेथें राम कृष्ण पुत्र दोनी । पाहतां नयनीं न देखती 
॥ २४ ॥</p>
<p>कृष्णविरहें शोकाकुलित । दुःख न संठेचि अति‌अद्भुत 
।</p>
<p>चौघे जणें आक्रंदन । पडिलीं मूर्छित अतिदुःखें 
॥ २५ ॥</p>
<p>निमाल्या रामकृष्णांचें मुख । आम्ही न देखों निःशेख 
।</p>
<p>तेणें उथळलें परम दुःख । दुःखासवें देख निमाला प्राण 
॥ २६ ॥</p>
<p>प्राणें करावें उत्क्रमण । त्यांसीही श्रीकृष्णदुःख 
दारुण ।</p>
<p>दुःखें निमाले स्वयें प्राण । वांचवी कोण रडत्यांसी 
॥ २७ ॥</p>
<p>न देखतां राम कृष्ण । ते मूर्च्छेसवेंचि जाण ।</p>
<p>चौघीं त्यजिले जणीं त्यजिले प्राण । अर्ध क्षण न 
लागतां ॥ २८ ॥</p>
<p>समस्त यादवांच्या स्त्रिया । धरूनि आपुलाले प्रिया 
।</p>
<p>अग्निप्रवेश करावया । चढल्या लवलाह्यां चितेमाजीं 
॥ २९ ॥</p>
<p>यादवांचिया स्त्रिया बहुतीं । कोण प्रवेशल्या कैश 
रीतीं ।</p>
<p>तेही अग्निप्रवेशाची स्थिती । परीक्षितीप्रती 
शुक सांगे ॥ २३० ॥</p>
<blockquote>
<p><br/></p>
<p>रामपत्न्यश्च तद्देहमुपगुह्याग्निमाविशन्‌ ।
</p>
<p>वसुदेवपत्न्यस्तद्गात्रं प्रद्युम्नादीन्‌ हरेः 
स्नुषाः ।</p>
<p>कृष्णपत्न्योऽविशन्नग्नीं रुक्मिण्याद्यास्तदात्मिकाः 
॥ २० ॥</p>
<p><br/></p>
</blockquote>


<p>बळरामाचिया पत्नी । रेवत्यादि मुख्य करूनी ।</p>
<p>स्वपतीचा देह मनीं धरूनी । प्रवेशल्या तद्ध्यानयुक्त 
॥ ३१ ॥</p>
<p>निमाला देवकी रोहिणी । इतरा ज्या वसुदेवपत्नी ।
</p>
<p>त्याही प्रवेशल्या अग्नीं । देह धरूनी स्वपतीचा 
॥ ३२ ॥</p>
<p>प्रद्युम्नासवें रती । प्रवेशली महासती ।</p>
<p>सांबासवें रूपवती । प्रवेशे निश्चितीं दुर्योधनकन्या 
॥ ३३ ॥</p>
<p>अनिरुद्धासवें देखा । प्रवेशे रोचना आणि उखा ।</p>
<p>एवं कृष्णसुना सकळिका । यादवनायिका प्रवेशल्या 
अग्नीं ॥ ३४ ॥</p>
<p>अग्निप्रवेश श्रीकृष्णपत्नी । त्यांची अलोलिक 
करणी ।</p>
<p>त्यांमाजीं मुख्य रुक्मिणी । सत्यांशिरोमणी जगन्माता 
॥ ३५ ॥</p>
<p>कृष्णनिर्याणें रुक्मिणी । तद्रूप जाहली तत्क्षणीं 
।</p>
<p>जेवीं ज्वाळा मिळे वन्हीं । तेवीं कृष्णपणीं तदात्मक 
॥ ३६ ॥</p>
<p>कृष्ण गेला जाणोनि रुक्मिणी । तटास्थ ठेली ते तत्क्षणीं 
।</p>
<p>सांडूनि गवसणी । कृष्णस्वरूपमिळणीं तदात्मक झाली 
॥ ३७ ॥</p>
<p>रुक्मिणीचा देह अहन । करावया नुरेचि प्रेतपण ।</p>
<p>कृष्ण पूर्णत्वें स्वयंभ पूर्ण । गति समान दोहींची 
॥ ३८ ॥</p>
<p>येरी पट्ट-मुख्या सातजणी । आणि सोळासहस्त्र कामिनी 
।</p>
<p>सवें प्रवेशल्या अग्नीं । श्रीकृष्णचरणीं तदात्मक 
॥ ३९ ॥</p>
<p>जिंहीं भोगिलें कृष्णसुरतसुख । त्यांसी गति न्यूनाधिक 
।</p>
<p>बोलतां वाचेसी लागे देख । जाहल्या तदात्मक कृष्णसंगें 
॥ २४० ॥</p>
<p>जो वाचे स्मरे ’कृष्ण कृष्ण’ । तो तदात्मत पावे पूर्ण 
।</p>
<p>मा जिंहीं स्वयें भोगिला श्रीकृष्ण । त्यांची दशा 
न्यून कदा न घडे ॥ ४१ ॥</p>
<p>ज्यासी लागे कृष्णाचा अंगसंग । त्याच्या लिंगदेहा 
होय भंग ।</p>
<p>त्यासी पूर्ण पदवी अभंग । भोगितां भोग तादात्म्य 
नित्य ॥ ४२ ॥</p>
<p>ज्याच्या ध्यानीं वसे श्रीकृष्णमूर्ती । त्यासी 
चारी मुक्ति वंडिती ।</p>
<p>मा जिंहीं स्वयें भोगिला श्रीपती । त्यांसी अन्यगती 
असेना ॥ ४३ ॥</p>
<p>ज्यांसी इहलोकीं श्रीकृष्णसंगती । त्यांसी परलोकीं 
अन्य गती ।</p>
<p>बोलतां सज्ञान कोपती । त्यांसी पूर्ण प्राप्ती 
पूर्णत्वें ॥ ४४ ॥</p>
<p>जो अडखळोनि गंगेसी पडे । त्याचें पातक तत्काळ उडे 
।</p>
<p>मा ज्यासी विध्युक्त स्नान घडे । त्याचें पाप न झडे 
मग कैसेनी ॥ ४५ ॥</p>
<p>तेवीं कृष्णव्यभिचारसंगती । गोपी उद्धरला नेणों 
किती ।</p>
<p>त्याच्या निजपत्न्यासी अन्य गती । कैश रीतीं घडेल 
॥ ४६ ॥</p>
<p>तृण वल्ली मृग पाषाण । गायी गोपिका गौळीजन ।</p>
<p>कृष्णसंगें तरले पूर्ण । त्याच्या स्त्रियांसी 
अन्य गति कैशी ॥ ४७ ॥</p>
<p>यालागीं कृष्णसंगती । ज्यांसी घडे भलत्या रीतीं 
।</p>
<p>ते उद्धरले गा निश्चितीं । जाण परीक्षिती कुरुराया 
॥ ४८ ॥</p>
<blockquote>
<p><br/></p>

<p>अर्जुनः प्रेयसः सख्युः कृष्णस्य विरहातुरः ।</p>
<p>आत्मानं सान्त्वयामास कृष्णगीतैः सदुक्तिभिः 
॥ २१ ॥</p>
<p><br/></p>
</blockquote>


<p>ज्याचा रथ वागवी आपण । ज्याचा सारथी श्रीकृष्ण ।
</p>
<p>ऐसा प्रियसखा अर्जुन । कृष्णविरहें पूर्ण उद्विग्न 
जाहला ॥ ४९ ॥</p>
<p>तंव कृष्णगीता सदुक्ती । आठवल्या त्याच्या चित्तीं 
।</p>
<p>मग आपण आपणाप्रती । बोलिला उपपत्ती त्या ऐका ॥ २५० 
॥</p>
<p>कृष्ण माझ्या मनाचें ’मन’ । कृष्ण ’बुद्धिचें’ 
आयतन ।</p>
<p>कृष्णप्रभा हें प्रकाशे ’ज्ञान’ । तेथ भिन्नपण 
मज कैंचें ॥ ५१ ॥</p>
<p>कृष्णप्रभा ’दृष्टी’ देखे । कृष्णावधानें ’श्रवण’ 
ऐके ।</p>
<p>कृष्णानुवादें ’बोल’ बोलकें । तेथें ’मी’ वेगळिकें 
वृथा मानीं ॥ ५२ ॥</p>
<p>कृष्ण हृदयस्थ ’आत्मा’ अव्यंग । कृष्ण माझ्या अंगाचें 
अंग ।</p>
<p>त्या कृष्णासीं मज वियोग । हा मिथ्या प्रयोग मायिक 
॥ ५३ ॥</p>
<p>कृष्ण माझ्या जीवाचें जीवन । कृष्ण सबाह्य परिपूर्ण 
।</p>
<p>कृष्णवियोग मानी जें मीपण । तेंही निमग्न श्रीकृष्णीं 
॥ ५४ ॥</p>
<p>भिन्न भिन्न भूताकृती । त्यामाजीं अभिन्न कृष्णस्थिती 
।</p>
<p>विषमीं समान श्रीपत्ती । त्यासी वियोगप्राप्ती 
कदा न घडे ॥ ५५ ॥</p>
<p>घट मृत्तिकेसी नव्हे भिन्न । पट न निवडें तंतु त्यागून 
।</p>
<p>तैसा श्रीकृष्णवेगळा अर्जुन । माझें मीपण निवडेना 
॥ ५६ ॥</p>
<p>कृष्णवियोग मी मानीं जेथ । तेथेंही असे श्रीकृष्णनाथ 
।</p>
<p>वियोग मानिती जे सत्य । ते केवळ भ्रांत अतिमूर्ख 
॥ ५७ ॥</p>
<p>नित्य सर्वगत परिपूर्ण । कृष्ण अखंड दंडायमान ।
</p>
<p>त्यासीं मजसीं वेगळेपण । सर्वथा जाण असेना ॥ ५८ ॥
</p>
<p>’न जायते म्रियते’ हें वचन । स्वमुखें बोलिला श्रीकृष्ण 
।</p>
<p>त्या कृष्णासी जन्ममरण । मूर्खजन मानिती ॥ ५९ ॥</p>
<p>’अक्षरं ब्रह्म परमं’ । स्वयें बोलिला पुरुषोत्तम 
।</p>
<p>त्या कृष्णासी मरणजन्म । मूर्ख मनोधर्म कल्पिती 
॥ २६० ॥</p>
<p>जो ’क्षराक्षरातीत’ । ’उत्तमपुरुष’ श्रीकृष्णनाथ 
।</p>
<p>त्यासी जन्ममरणादि आवर्त । कल्पिती भ्रांत मनोधर्में 
॥ ६१ ॥</p>
<p>त्या कृष्णासीं मज वेगाळेपण । कल्पांतींही नाहीं 
जाण ।</p>
<p>करितां गीतार्थाचें स्मरण । आपुलें आपण पूर्णत्व 
देखे ॥ ६२ ॥</p>
<p>मी अज आद्य अचळ । मी निज नित्य निर्मळ ।</p>
<p>माझ्या स्वरूपा नाहीं चळ । त्रैलोक्य खेळ पैं माझा 
॥ ६३ ॥</p>
<p>जगातें नेमिता वेद । तो निःश्वसित माझा बोध ।</p>
<p>मी आनंदा परमानंद । स्वानंदकंद निजांगें ॥ ६४ ॥</p>
<p>मी आपरूपें आप । मी प्रकृतिपुरुषांचा बाप ।</p>
<p>मी अवतारी अवतरें कृष्णरूप । हा सत्यसंकल्प पै माझा 
॥ ६५ ॥</p>
<p>धरोनियां माझ्या स्वरूपाचा आधार । मीचि कृष्णीं 
कृष्णरूप अवतार ।</p>
<p>करूनि स्वलीला नानाचरित्र । अंतीं सामावें साचार 
मजमाजीं मीच ॥ ६६ ॥</p>
<p>माझ्या निजस्वरूपाचेनि बळें । मीच कृष्णरूपें खेळ 
खेळें ।</p>
<p>अंतीं मजमाजीं मी मिळें । निजात्ममेळें निजनिष्ठा 
॥ ६७ ॥</p>
<p>एक नर एक नारायण । परस्परें तें जाण अभिन्न ।</p>
<p>यालागीं पूर्णत्वें अर्जुन । आपण्या आपण स्वयें 
देखे ॥ ६८ ॥</p>
<p>बाप कृपाळु कृपानिधि । उपदेशिला युद्धसंधीं ।</p>
<p>परी लाविली जे समाधी । ते न मोडे त्रिशुद्धी कल्पांतकाळीं 
॥ ६९ ॥</p>
<p>नाहीं स्थानशुद्धी चोखट । सैंघ रथांचे घडघडाट ।
</p>
<p>सुटतां शस्त्रांचे कडकडाट । लाविली निर्दुष्ट परमार्थानिष्ठा 
॥ २७० ॥</p>
<p>कैशी लाविली समाधी । जी न मोडेच महायुद्धी ।</p>
<p>शेखीं कृष्णावसानावधीं । तोचि बोध उद्वोधी परिपूर्णत्वें 
॥ ७१ ॥</p>
<p>ज्यासी ईता उपदेशी श्रीकृष्ण । त्यासी न बाणे पूर्णपण 
।</p>
<p>ऐसें बोलतां वचन । परम दूषण वाचेसी ॥ ७२ ॥</p>
<p>ते वाचा गलितकुष्ठें झडे । तीसी विकल्पाचे पडती 
किडे ।</p>
<p>ते वाचाचि समूळ उडे । ’कृष्णोक्तीं न घडे’ बोध म्हणतां 
॥ ७३ ॥</p>
<p>’गीता‌उपदेशें पूर्णपण । नव्हे’ ऐसें म्हणतां जाण 
।</p>
<p>वाग्देवता कांपे आपण । इतरांचा कोण पडिपाडू ॥ ७४ 
॥</p>
<p>गीता ऐके पाहे पढे । ज्यासी गीतास्मरण घडे ।</p>
<p>त्यासी परिपूर्णत्व स्वयें जोडे । मा उपदेशें नातुडे 
परिपूर्णत्व कैसें ॥ ७५ ॥</p>
<p>गीतार्थाचें पूर्णपण । वक्ता जाणे श्रीकृष्ण ।</p>
<p>कां श्रोता जाणे अर्जुन । त्यासी ते खूण बाणली ॥ 
७६ ॥</p>
<p>सारांश काढूनि वेदार्था । श्रीकृष्णें प्रकट केली 
गीता ।</p>
<p>जेथील अभिप्रायो पाहतां । जोडे आ‌इता निजमोक्ष 
॥ ७७ ॥</p>
<p>परदेशी जाहला होता वेदान्त । त्यासी सहाय जाहला 
गीतार्थ ।</p>
<p>तेणें बळें मतें समस्त । जिणोनि समर्थ तो झाला ॥ 
७८ ॥</p>
<p>कृष्णनिःश्वासीं जन्मले वेद । गीता श्रीकृष्णमुखें 
प्रगटली शुद्ध ।</p>
<p>यालागीं गीतार्थ अगाध । धडौते वेद तेणें जाहले ॥ 
७९ ॥</p>
<p>वेदें आप्त केले तिनी वर्ण । दुरावले स्त्रीशूद्रादि 
जन ।</p>
<p>न शिवेचि त्यांचे कान । हें वेदांसी न्यूनपण पैं 
आलें ॥ २८० ॥</p>
<p>तें वेदाचें फेडावया उणें । गीता प्रगट केली श्रीकृष्णें 
।</p>
<p>गीतेचेनि श्रवणें पठणें । उद्धरणें समस्तीं ॥ ८१ 
॥</p>
<p>अर्जुनाचे प्रीतीकारणें । गीतार्थ प्रकाशिला श्रीकृष्णें 
।</p>
<p>ते गीतेचेनि श्रवणें पठणें । उद्धरलें जडजीवीं 
॥ ८२ ॥</p>
<p>असो अगाध गीतामहिमान । तेणें गीतार्थें तो अर्जुन 
।</p>
<p>करूनि आपुलें सांत्वन । जाहला सावधान प्रकृतिस्थ 
॥ ८३ ॥</p>
<blockquote>
<p><br/></p>
<p>बन्धूनां नष्टगोत्राणामर्जुनः सांपरायिकम्‌ ।
</p>
<p>हतानां कारयामास यथावदनुपूर्वशः ॥ २२ ॥</p>
<p><br/></p>
</blockquote>


<p>यादव निमाले कुळवंशेंसीं । गोत्रज नाहीं कर्मांतरासी 
।</p>
<p>वज्र राहिला द्वारकेसी । ते विधी अर्जुनासी करणें 
पडली ॥ ८४ ॥</p>
<p>’मी पावलों निष्कर्म ब्रह्म । तो मी न करीं अंत्येष्टीकर्म’ 
।</p>
<p>ऐसा ज्ञानगर्वोप्रक्रम । तोही सूक्ष्म भ्रम अर्जुनीं 
नाहीं ॥ ८५ ॥</p>
<p>’कर्मण्यकर्म यः पश्येत्‌’ । हा अर्जुनास बाणला 
पूर्णदंश ।</p>
<p>तेणें अंत्येष्टीकर्मास । स्वयें सावकाश करिता 
जाहला ॥ ८६ ॥</p>
<p>प्रथम ज्येष्ठांचें दहन । पाठीं कनिष्ठांचें जाण 
।</p>
<p>तैसेंचि करी पिडदान । तिळतर्पण सर्वांचें ॥ ८७ ॥
</p>
<p>उत्तरक्रिया करूनि संपूर्ण । द्वारकेसी आला अर्जुन 
।</p>
<p>तेथेंही वर्तलें आने आन । समुद्र दारुण क्षोभला 
॥ ८८ ॥</p>
<blockquote>
<p><br/></p>
<p>द्वारकां हरिणा त्यक्तां समुद्रोऽप्लावयत्क्षणात्‌ ।</p>
<p>वर्जयित्वा महाराज श्रीमद्भगवदालयम्‌ ॥ २३ ॥</p>
<p>नित्यं सन्निहितस्तत्र भगवान्‌ मधुसूदनः ।</p>
<p>स्मृत्याशेषशुभहरं सर्वमङ्गलम्‌ ॥ २४ ॥</p>
<p><br/></p>
</blockquote>


<p>द्वारका सांडूनि गेला श्रीकृष्ण । तेथें समुद्र 
ये‌ऊनि आपण ।</p>
<p>बुडविली न लागतां क्षण । पळाले जन हाहाभूत ॥ ८९ ॥
</p>
<p>द्वारका बुडविली संपूर्ण । राखिलें भगवंताचें स्थान 
।</p>
<p>जो आला पाताळींहून । कुशनिर्दळण करावया ॥ २९० ॥</p>
<p>तें भगवंताचें स्थान । समुद्र न करीचि निमग्न ।</p>
<p>तेथें हरीचें सन्निधान । नित्य जाण स्फुरद्रूप 
॥ ९१ ॥</p>
<p>ज्याचें करितांचि स्मरण । महापातकां निर्दळण ।</p>
<p>सकळ मंगळाचें आयतन । तें हरीचें स्थान उरलें असे 
॥ ९२ ॥</p>
<p>ते द्वारकेमाजीं नित्यपूजा । अद्यापि होतसे गरुडध्वजा 
।</p>
<p>ऐक परीक्षिती महाराजा । तें अधोक्षजाचें स्थान 
॥ ९३ ॥</p>
<blockquote>
<p><br/></p>
<p>स्त्रीबालवृद्धानादाय हतशेषान्‌ धनज्ययः ।</p>
<p>इन्द्रप्रस्थं समावेश्य वज्ज्रं तत्राभ्यषेचयत्‌ ॥ २५ ॥</p>
<p><br/></p>
</blockquote>


<p>एवं द्वारका जालिया निमग्न । उरले बाल वृद्ध स्त्रीजन 
।</p>
<p>त्यांसी घे‌ऊनियां अर्जुन । निघाला आपण इंद्रप्रस्था 
॥ ९४ ॥</p>
<p>यादव प्रभासापर्यंत । गेले ते निमाले समस्त ।</p>
<p>उरले जे द्वारके‌आंत । वज्रादिकांसमवेत अर्जुन 
निघे ॥ ९५ ॥</p>
<p>एवं घे‌ऊनियां समस्तांसी । पार्थ आला इंद्रप्रस्थासी 
।</p>
<p>राज्यधर यादववंशीं । तेथ वज्रासी अभिषेकी ॥ ९६ ॥
</p>
<p>अनिरुद्धाचा पुत्र वज्र । यादववंशीं राज्यधर ।</p>
<p>अभिषेकूनि अर्जुनवीर । निघे सत्वर धर्माप्रती ॥ 
९७ ॥</p>
<blockquote>
<p><br/></p>
<p>श्रुत्वा सुहृद्वधं राजन्नर्जुनात्ते पितामहाः ।</p>
<p>त्वां तु वंशधरं कृत्वा जम्मुः सर्वे महापथम्‌ ॥ २६ ॥</p>
<p><br/></p>
</blockquote>


<p>निजधामा गेला श्रीपती । अर्जुनें सांगतां धर्माप्रती 
।</p>
<p>तुज राज्य दे‌ऊनि परीक्षिती । लागले महापंथीं तत्काळचि 
॥ ९८ ॥</p>
<p>निजधामा गेला श्रीकृष्ण । ऐकतां कुंत्या वनीं सांडिला 
प्राण ।</p>
<p>द्रौपदीसहित पांचही जण । महांपथीं जाण निघाले ॥ 
९९ ॥</p>
<blockquote>
<p><br/></p>
<p>य एतद्देवदेवस्य विष्णोः कर्माणि जन्म च ।</p>
<p>कीर्तयेच्छ्द्धया मर्त्यः सर्वपापैः प्रमुच्यते 
॥ २७ ॥</p>
<p><br/></p>
</blockquote>


<p>देवाधिदेव सर्वेश्वर । त्याचे मत्स्यकूर्मादि 
अवतार ।</p>
<p>जन्मकर्मादि नाना चरित्र । गाती ते पवित्र पुण्यराशी 
॥ ३०० ॥</p>
<p>तेंचि चरित्र तत्त्वतां । श्रद्धायुक्त गीतीं गातां 
।</p>
<p>प्रयागादि समस्त तीर्थां । होय पवित्रता त्याचेनि 
॥ १ ॥</p>
<p>श्रद्धायुक्त हरिकीर्तन । त्याचे पवित्रतेसमान 
।</p>
<p>आन नाहीं गा पावन । तुझी आण गा परीक्षिती ॥ २ ॥</p>
<p>ते तूं ’श्रद्धा’ कोण म्हणसी । जेवीं धनलोभी धनासी 
।</p>
<p>गुळीं आवडी माकोड्यांसी । तैसी कीर्तनासी निज आवडी 
॥ ३ ॥</p>
<p>जेवीं शिणतां काळें बहुतें । वंध्या प्रसवे एकोलतें 
।</p>
<p>ते कळवळी जैशी त्यातें । तेवीं कीर्तनातें अतिप्रीती 
॥ ४ ॥</p>
<p>जो कीर्तनाचेनि वैभवें । हरिचरित्र गावया सद्भावें 
।</p>
<p>पतंगाच्या परी ऐसें व्हावें । ’श्रद्धा’ त्या नांवें 
कुरुराया ॥ ५ ॥</p>
<p>ऐशिया श्रद्धासंपत्तीं । वर्णीतां भगवद्गुणकीर्ती 
।</p>
<p>श्रद्धाळुवा परम प्राप्ती । जाण निश्चितीं नृपनाथा 
॥ ६ ॥</p>
<p>जरी आपण परमेश्वर । स्वलीला धरी नानावतार ।</p>
<p>तरी श्रीरामकृष्णचरित्र । अति गंभीर पावनत्वें 
॥ ७ ॥</p>
<p>श्रीकृष्णाची चोरी गीतीं गातां । सुवर्णस्तेया 
पावनता ।</p>
<p>कृष्णव्यभिचार वर्णितां । गुरुतल्पगता हरी दोष 
॥ ८ ॥</p>
<p>पूतनापयःपानशोषण । हें चरित्र करितां पठण ।</p>
<p>सुरापानादि दोष दारुण । हरती संपूर्ण विश्वासकांचे 
॥ ९ ॥</p>
<p>राक्षसकुळींचा रावण । परी तो जातीचा शुद्ध ब्राह्मण 
।</p>
<p>न्त्य करी वेदपठण । ब्रह्मयाचा जाण तो पणतू ॥ ३१० 
॥</p>
<p>त्याचें सकुळ निर्दळण । श्रीराम करी आपण ।</p>
<p>तें चरित्र करितां पठण । ब्रह्महत्या जाण नासती 
॥ ११ ॥</p>
<p>दर्मसाह्यकारी श्रीकृष्ण । केलें पांडवांचें रक्षण 
।</p>
<p>त्या भारताचेनि श्रवणें जाण । निमाले ब्राह्मण 
वांचविले ॥ १२ ॥</p>
<p>अठरा ब्रह्महत्या जनमेजयासी । अठरा पर्वें सांगोनि 
त्यासी ।</p>
<p>निमाल्या उठविलें द्विजांसी । कृष्णकीर्ति ऐसी 
पावन ॥ १३ ॥</p>
<p>ऐकतां श्रीरामकृष्णकीर्ती । महापातकें बापुडीं 
किती ।</p>
<p>पायां लागती चारी मुक्ती । श्रद्धासंपत्ती कीर्ती 
गातां ॥ १४ ॥</p>
<p>श्रद्धेचिया अतिसंपत्ती । आवडीं गातां श्रीकृष्णकीर्ती 
।</p>
<p>सहजें सायुज्यता पावती । देहस्थिती असतांही ॥ १५ 
॥</p>
<p>हरिकीर्तिकीर्तन ज्याच्या ठायीं । तोही वर्ततां 
दिसे देहीं ।</p>
<p>परी देहीं ना तो हरिच्या ठायीं । हरि त्याचे हृदयीं 
अवघाचि ॥ १६ ॥</p>
<p>तोही अवघा हरीभीतरीं । हरि त्या सबाह्य अभ्यंतरीं 
।</p>
<p>परीक्षिती ऐशियापरी । कीर्तिवंत संसारीं नांदती 
॥ १७ ॥</p>
<p>यालागीं हरिकीर्तनापरतें । सुगम साधन नाहीं एथें 
।</p>
<p>जे विनटले हरिकीर्तनातें । ते देहबंधातें नातळती 
॥ १८ ॥</p>
<p>कृष्णकीर्तनें उजळली स्थिती । ते मैळेना कदा कल्पांतीं 
।</p>
<p>जरी देहकर्में करिती । तरी जाहली स्थिती मैळेना 
॥ १९ ॥</p>
<p>आकाश पर्जन्येंनव्हे वोलें । कां रविबिंब थिल्लरजळें 
।</p>
<p>असोनियां तेणें मेळें । कदाकाळें तिंबेना ॥ ३२० 
॥</p>
<p>तेवीं हरिकीर्तिकीर्तनकल्लोळें । जयाची निष्कामदशा 
उजळे ।</p>
<p>ते वर्ततां देहकर्ममेळें । देहविटाळें अलिप्त ॥ 
२१ ॥</p>
<p>निजभक्तांचें शरीरकर्म स्वयें चालवी पुरुषोत्तम 
।</p>
<p>यालागीं भक्तांसी कर्मभ्रम । अधमोत्तम बाधीना ॥ 
२२ ॥</p>
<p>भक्तांअभक्तांची कर्मगती । भगवंत चालवी निश्चितीं 
।</p>
<p>तेथ भक्तांची कां अलिप्तस्थिती । अभक्त कां होती 
अतिबद्ध ॥ २३ ॥</p>
<p>करितां श्रीकृष्णकीर्तिकीर्तन । भक्तांचा निरसे 
देहाभिमान ।</p>
<p>यालागीं ते अलिप्त जाण । अभक्तां बंधन अहंभावे ॥ 
२४ ॥</p>
<p>हे दशा मागितल्या पावती । ऐसें न घडे गा परीक्षिती 
।</p>
<p>आवडीं गातां कृष्णकीर्ती । सहजें हे स्थिति ठसावे 
॥ २५ ॥</p>
<p>श्रीकृष्णकीर्तिकीर्तनें । बहुतांचें संसारधरणें 
।</p>
<p>उठविलें स्वयें श्रीकृष्णें । चरित्रपठणें तुष्टोनी 
॥ २६ ॥</p>
<p>कृष्णकीर्तिकीर्तनगोडी । अहंकाराची बांदवडी फोडी 
।</p>
<p>जीवाचें जीवबंधन तोडी । निःसीम आवडीं कीर्ति गातां 
॥ २७ ॥</p>
<p>एवं कृष्णकीर्तिकीर्तनें । भक्ती ’कृष्णपदवी’ 
स्वयें घेणें ।</p>
<p>जग उद्धरावयाकारणें । कीर्ति श्रीकृष्णें विस्तारिली 
॥ २८ ॥</p>
<p>जन्मापासूनि अंतपर्यंत । श्रीकृष्णचरित्र परमाद्भुत 
।</p>
<p>तुज म्यां सांगितले साद्यंत । परमामृत निजसार ॥ 
२९ ॥</p>
<blockquote>
<p><br/></p>

<p>इत्थं हरेर्भगवतो रुचिरावतार</p>
<p>वीर्याणि बालचरितानि च शंतमानि ।</p>
<p>अन्यत्र चेह च शुतानि गृणन्मनुष्यो</p>
<p>भक्तिं परां परमहंसगतौ लभेत ॥ २८ ॥</p>
<p>इति श्रीमद्भागवते महापुराणे वैयासिक्यामष्टादशसाहस्त्र्यां
</p>
<p>पारमहंस्यां संहितायामेकादशस्कंधे एकत्रिंशोऽध्यायः 
॥ ३१ ॥</p>
<p>॥ समाप्त एकादशस्कंधः ॥</p>
<p><br/></p>
</blockquote>


<p>जन्मापासून ज्ञानघन । श्रीकृष्णचरित्र अतिपावन 
।</p>
<p>ज्याचे संगतीं गोवळे जाण । अज्ञान जन उद्धरिले ॥ 
३३० ॥</p>
<p>ज्याचिया व्यभिचारसंगतीं । गोपी उद्धरल्या नेणों 
किती ।</p>
<p>कृष्ण श्यामसुंदरमूर्ती । अभिलाष चित्तीं दृढ धरितां 
॥ ३१ ॥</p>
<p>देखोनि सुंदर कृष्ण मूर्ती । गायी वेधल्या तटस्थ 
ठाती ।</p>
<p>पशु उद्धरले कृष्णसंगतीं । मा गोपी नुद्धरती कैसेनि 
॥ ३२ ॥</p>
<p>गायीगोपिकांचें नवल कोण । वृंदावनींचे तृण पाषाण 
।</p>
<p>कृष्णसंगें तरले जाण । ऐसा ज्ञानघन श्रीकृष्ण ॥ 
३३ ॥</p>
<p>विषें भरोनियां निजस्तना । पूतना घे‌ऊं आली प्राणा 
।</p>
<p>तेही कृष्णसंगें जाणा । त्याच क्षणा उद्धरली ॥ ३४ 
॥</p>
<p>कंसशिशुपाळादिकांसी । द्वेषेंचि तारी हृषीकेशी 
।</p>
<p>चंदन लावितां अंगासी । अंगसंगे कुब्जेसी तारिलें 
॥ ३५ ॥</p>
<p>उन्मत्त मदें अतिमूढ । मारूं आला कुवलयापीड ।</p>
<p>त्यासी मोक्षाचा सुरवाड । उद्धरिला सदृढ कृष्णाभिघातें 
॥ ३६ ॥</p>
<p>अरिष्ट करूं आला श्रीकृष्णालागीं । तो अरिष्ट तारिला 
धरूनि शिंगीं ।</p>
<p>अघासुरें गिळितां वेगीं । चिरोनि दो भागीं उद्धरी 
कृष्ण ॥ ३७ ॥</p>
<p>कृष्णलक्षें लावूनि टाळी । बक ध्यानस्थ यमुनाजळीं 
।</p>
<p>तोही श्रीकृष्णा सवेग गिळी । करूनि दोन फाळी तारिला 
कृष्णें ॥ ३८ ॥</p>
<p>उडवूं आला तृणावर्त । त्यासी कृष्णें भवंडिला आवर्त 
।</p>
<p>अंगसंगेंचि कृष्णनाथ । कृपावंत वैरियां ॥ ३९ ॥</p>
<p>गोपाळ नेले चोरचोरूं । ठकूं आला व्योमासुरु ।</p>
<p>त्याचाही केला उद्धारु । मोक्षें उदारु श्रीकृष्ण 
॥ ३४० ॥</p>
<p>केशिया कंसाचा घोडा । श्रीकृष्णें मारूनि तारिला 
फुडा ।</p>
<p>मल्ल मर्दूनि मालखडां । मोक्षाचा उघडा सुकाळ केळा 
॥ ४१ ॥</p>
<p>काळिया नाथिला विखारु । वृक्षीं उपाडिला वत्सासुरु 
।</p>
<p>भवाब्धीमाजीं श्रीकृष्ण तारूं । संगें उद्धारु 
जडमूढां ॥ ४२ ॥</p>
<p>जिंहीं खेळविला चक्रपाणी । ज्यांचे घरींचें प्याला 
पाणी ।</p>
<p>ज्यांचें चोरूनि खादलें लोणी । त्याही गौळणी उद्धरिल्या 
॥ ४३ ॥</p>
<p>रुक्मया तारिला विटंबोनी । बाण तारिला विटंबोनी 
।</p>
<p>बाण तारिला भुजा छोदोनी । कुश (?) तारिला निर्दळूनि 
। मोक्षदानी श्रीकृष्ण ॥ ४४ ॥</p>
<p>जे जे मिनले सोयरिके । जे कां पाहूं आले कौतुके ।
</p>
<p>ते ते तारियेले यदुनायकें । दर्शनसुखें निववूनि 
॥ ४५ ॥</p>
<p>पांडव तारिले पक्षपातें । वैरी तारिले शस्त्रघातें 
।</p>
<p>यापरी श्रीकृष्णनाथें । उद्धरिलीं बहुतें निजसंगें 
॥ ४६ ॥</p>
<p>वैरी तारिले द्वेषभावें । भक्त पावले भजनभावें 
।</p>
<p>गोपी तारिल्या संगानुभवें । ज्या जीवें भावें अनुसरल्या 
॥ ४७ ॥</p>
<p>गायी तारिल्या संरक्षणेंसीं । मयूर तारिले मोरविशीं 
।</p>
<p>वृक्ष तारिलें तुरंबोनि घोसीं । तारक हृषीकेशी 
पूर्णब्रह्मत्वें ॥ ४८ ॥</p>
<p>पूर्ण ब्रह्म श्रीकृष्णावतार । ज्ञानप्राधान्य 
लीला विचित्र ।</p>
<p>त्यांत परम पावन बाळचरित्रं । वंद्य सर्वत्र सज्ञानां 
॥ ४९ ॥</p>
<p>घे‌ऊनि षड्गुणैश्वर्यसंपत्ती । अवतरली श्रीकृष्णमूर्ती 
।</p>
<p>यश-श्री-औदार्य-कीर्ती । ज्ञान-वैराग्यस्थिती अभंग 
॥ ३५० ॥</p>
<p>इतर अवतारीं अवतरण । तेथें गुप्त केले साही गुण ।
</p>
<p>कृष्णावतार ब्रह्म परिपूर्ण । पूर्ण षड्गुण प्रकाशिले 
॥ ५१ ॥</p>
<p>यालागीं श्रीकृष्णावतारी जाण । अनवच्छिन्न सही 
गुण ।</p>
<p>त्याचेनि अंगसंगे उद्धरण सर्वांसी जाण सर्वदा ॥ 
५२ ॥</p>
<p>उद्धरले श्रीकृष्णसंगतीं । अथवा कृष्णाचिया अतिप्रीतीं 
।</p>
<p>तरले देखतां श्रीकृष्णमूर्ती । हें नवल निश्चितीं 
नव्हे एथें ॥ ५३ ॥</p>
<p>हेचि पैं गा श्रीकृष्णकीर्ती । अत्यावडीं गातां 
गीतीं ।</p>
<p>उद्धरले नेणों किती । अद्यपि उद्धरती श्रद्धाळू 
॥ ५४ ॥</p>
<p>आवडीं गातां श्रीकृष्णकीर्तीं । कीर्तिमंतां लाभे 
परम भक्ती ।</p>
<p>जीतें ’परा’ ऐसें म्हणती । ते चौथी भक्ती घर रिघे 
॥ ५५ ॥</p>
<p>आर्तजिज्ञास-अर्थार्थी । त्यांची सहजें राहे स्थिती 
।</p>
<p>अखंड प्रकटे चौथी भक्ती । श्रीकृष्णकीर्ती स्वयें 
गातां ॥ ५६ ॥</p>
<p>आवडीं गातां श्रीकृष्णकीर्ती । सहजें होय विषयविरक्ती 
।</p>
<p>शमदमादि संपत्ती । पायां लागती सहजेंचि ॥ ५७ ॥</p>
<p>श्रीकृष्णकीर्तीची जपमाळी । जो अखंड जपे जिव्हामूळीं 
।</p>
<p>श्रीकृष्ण सर्वकाळीं । त्याजवळी सर्वदा ॥ ५८ ॥</p>
<p>आदरें जपतां श्रीकृष्णकीर्ती । श्रीकृष्ण प्रकटे 
सर्वभूतीं ।</p>
<p>सहजें ठसावे चौथी भक्ती । परमात्मस्थितीसमवेत ॥ 
५९ ॥</p>
<p>जे भक्तीमाजीं जाण । पूज्य पूजक होय श्रीकृष्ण ।
</p>
<p>मग पूजाविधिविधान । देवोचि आपण स्वयें होये ॥ ३६० 
॥</p>
<p>’अत्र गंध धूप दीप’ जाण । अवघेंचि होय श्रीकृष्ण 
।</p>
<p>हें चौथे भक्तीचें लक्षण । आपणा आपण स्वयें भजे ॥ 
६१ ॥</p>
<p>चौथे भक्तीचें विंदान । भोग्य होय श्रीकृष्ण ।</p>
<p>कृष्णेंसीं वेगळेपण । भक्तां अर्धक्षण असेना ॥ 
६२ ॥</p>
<p>ते काळीं भक्तांसी जाण । देह गेह होय श्रीकृष्ण ।
</p>
<p>जात गोत श्रीकृष्णचि आपण । संसार संपूर्ण श्रीकृष्ण 
होये ॥ ६३ ॥</p>
<p>ऐशी लाहोनि चौथी भक्ती । परमहंसाची श्रीकृष्णगती 
।</p>
<p>ते कृष्णस्वरूप स्वयें होती । श्रीकृष्णकीर्ती 
वर्णितां ॥ ६४ ॥</p>
<p>जे स्वरूपीं नाहीं च्युती । तें कृष्णस्वरूप निश्चितीं 
।</p>
<p>भक्त तद्रूप स्वयें होती । श्रीकृष्णकीर्ती वर्णितां 
॥ ६५ ॥</p>
<p>श्रीकृष्णकीर्तीचें एकेक अक्षर । चहूं वेदांचें 
निजजिव्हार ।</p>
<p>सकळ शास्त्रांचें परम सार । श्रीकृष्णचरित्र कुरुराया 
॥ ६६ ॥</p>
<p>जे वेदांचें जन्मस्थान । सकळ शास्त्रांचें समाधान 
।</p>
<p>षड्दर्शनां बुझावण । तो आठवा श्रीकृष्ण पूर्णावतार 
॥ ६७ ॥</p>
<p>अनंत अवतार झाले जाण । परी श्रीकृष्णावतार ज्ञानघन 
।</p>
<p>त्याचें चरित्र अतिपावन । भवबंधनच्छेदक ॥ ६८ ॥</p>
<p>त्या श्रीकृष्णाची कृष्णकीर्ती । आदरें आठवितां 
चित्तीं ।</p>
<p>होय भवबंधनाची समाप्ती । जाण निश्चितीं नृपनाथा 
॥ ६९ ॥</p>
<p>वैभव श्रीकृष्णकीर्तीसी । वैराग्य श्रीकृष्णकीर्तीपासीं 
।</p>
<p>श्रीकृष्णकीर्ती वसे ज्यां मानसीं । ते कळिकाळासी 
नागवती ॥ ३७० ॥</p>
<p>आळसें स्मरतां कृष्णकीर्ति । सकळ पातकें भस्म होती 
।</p>
<p>श्रीकृष्णकीर्ति जे सदा गाती । त्यांसी चारी मुक्ती 
आंदण्या ॥ ७१ ॥</p>
<p>श्रीकृष्णकीर्तीचें एकेक अक्षर । निर्दळी महापातकसंभार 
।</p>
<p>मोक्ष दे‌ऊनि अति‌उदार । जगदुद्धारकारक ॥ ७२ ॥</p>
<p>बहु अवतारीं अवतरे देवो । परी ये अवतारींचा नवलावो 
।</p>
<p>ज्ञानप्राधान्य लीला पहा हो । अगम्य अभिप्रावो 
ब्रह्मादि देवां ॥ ७३ ॥</p>
<p>जन्मापासून जो जो देहाडा । तो तो नीच नवा पवाडा ।
</p>
<p>ब्रह्मसुखाचा उघडा । केला रोकडा सुकाळ ॥ ७४ ॥</p>
<p>अवतारांमाजीं श्रीकृष्ण । निजनिष्टंक ब्रह्म पूर्ण 
।</p>
<p>त्याचें चरित्र ज्ञानघन । पठणें पावन जन होती ॥ ७५ 
॥</p>
<p>ऐशी पावन कृष्णकीर्ती । पढतां वाचक उद्धरती ।</p>
<p>श्रद्धेनें जे श्रवण करिती । तेही तरती भवसिंधु 
॥ ७६ ॥</p>
<p>कलियुगीं जन मंदमती । त्यांसी तरावया सुगमस्थितीं 
।</p>
<p>श्रीकृष्ण पावन कीर्ती । कृपेनें निश्चितीं विस्तारली 
॥ ७७ ॥</p>
<p>ऐसि पावन भगवत्कीर्ती । विस्तारली श्रीभागवतीं 
।</p>
<p>त्यांत दशमस्कंधाप्रती । श्रीकृष्णकीर्ती अतिगोड 
॥ ७८ ॥</p>
<p>उपजल्या दिवसापासूनी । चढोवढी प्रतिदिनीं ।</p>
<p>कीर्ती विस्तारी चक्रपाणी । दीनजनीं तरावया ॥ ७९ 
॥</p>
<p>धरूनी नर-नटाचा वेष । अवतरला हृषीकेश ।</p>
<p>तेथें नानाचरित्रविलास । दिवसेंदिवस विस्तारी 
॥ ३८० ॥</p>
<p>त्याहिमाजीं बाळचरित्र । मधुर सुंदर अतिपवित्र 
।</p>
<p>मालखडां जें केलें क्षात्र । परम पवित्र पावनत्वें 
॥ ८१ ॥</p>
<p>जरासंध पराभवून । काळयवनातें निर्दाळून ।</p>
<p>तें अतिविचित्र विंदान । लाघवी श्रीकृष्ण स्वयें 
दावी ॥ ८२ ॥</p>
<p>रुक्मया रणीं विटंबून । शिशुपाळादि वीर गांजून 
।</p>
<p>कृष्ण करी भीमकीहरण । ते परम पावन हरिलीला ॥ ८३ ॥
</p>
<p>पट्टमहिषींचें वरण । भौमासुराचें निर्दळण ।</p>
<p>पारिजाताचें हरण । पाणीग्रहण सोळासहस्त्रांचें 
॥ ८४ ॥</p>
<p>समुद्रीं वसवूनि द्वारावती । निद्रा न मोडतां निश्चितीं 
।</p>
<p>मथुरा आणिली रातोरातीं । हे अभिनव कीर्ती कृष्णाची 
॥ ८५ ॥</p>
<p>वत्सें वत्सप हो‌ऊनि आपण । आपुलें दावी पूर्णपण 
।</p>
<p>ब्रह्मदिकां न कळे जाण । अवतारी श्रीकृष्ण पूर्णांशें 
॥ ८६ ॥</p>
<p>खा‌ऊनि भाजीचें पान । तृप्त केले ऋषिजन ।</p>
<p>ऐसीं चरित्रें ज्ञानप्राधान्य । परम पावन आचरला 
॥ ८७ ॥</p>
<p>ऐसी श्रीकृष्णलीला परमाद्भुत । पाठाकां करी परम 
पुनीत ।</p>
<p>ते दशमामाजीं समस्त । कथा साद्यंत सांगितली ॥ ८८ 
॥</p>
<p>एकादशाची नवल स्थिति । मूळापासूनि परम प्राप्ती 
।</p>
<p>ज्ञान-वैराग्य-भक्ती-मुक्ती । स्वमुखें श्रीपती 
संवादला ॥ ८९ ॥</p>
<p>प्रथमाध्यायीं वैराग्य पूर्ण । मुख्य अधिकाराचें 
लक्षण ।</p>
<p>नारदवसुदेवसंवाद जाण । भूमिशोधन साधकां ॥ ३९० ॥
</p>
<p>तेथें निमिजायंतसंवादन । निर्भयाचें कोण स्थान 
।</p>
<p>उत्तम भागवत ते कोण । मायातरण कर्म ब्रह्म ॥ ९१ ॥
</p>
<p>इत्यादि विदेहाचे नव प्रश्न । नवांचीं नवही उत्तरें 
पूर्ण ।</p>
<p>तेचि नव नांगरण । क्षेत्रकर्षण अतिशुद्ध ॥ ९२ ॥</p>
<p>ते पंचाध्यायींच्या अंतीं । देवीं प्रार्थिला श्रीपती 
।</p>
<p>कृष्ण कुलक्षयाच्या प्रांतीं । निजधामाप्रती निघेल 
॥ ९३ ॥</p>
<p>हें उद्धवें जाणोनि आपण । निर्वेद केला जो संपूर्ण 
।</p>
<p>तेचि कल्पनाकाशाचें निर्दळण । पालव्या छेदन विकल्पांच्या 
॥ ९४ ॥</p>
<p>कामलोभांचे तुप्त खुंट । आडवूं लागले उद्भट ।</p>
<p>ते समूळ केले सपाट । अतितिखट अनुतापें ॥ ९५ ॥</p>
<p>क्रोधाचिया अतिजाडी । समूळ उपडिल्या महापेडी ।</p>
<p>शांति निवडक चोखडी । समूळ उपडी मूळेंसीं ॥ ९६ ॥</p>
<p>उद्धवचातक‌आर्तिहरण । वोळला श्रीकृष्ण कृपा-घन्‌ 
।</p>
<p>क्षेत्र वोल्हावलें सबाह्य पूर्ण । लागली संपूर्ण 
निजबोधवाफ ॥ ९७ ॥</p>
<p>तेथें पूर्णब्रह्म निजबीज । चाडें तंतु सर्व परित्यज्य 
।</p>
<p>श्रवणनळें अधोक्षज । पेरिलेंचि सहज स्वयें पेरी 
॥ ९८ ॥</p>
<p>युदु‌अवधूतसंवादस्थिती । चोविसां गुरूंची उपपत्ती 
।</p>
<p>आगडु खणविला क्षेत्राप्रती । वोढाल पुढती रिघों 
न शके ॥ ९९ ॥</p>
<p>चिकभरित जाहल्या पिकातें । भोरड्या वोरबडिती तेथें 
।</p>
<p>ते दशमाध्यायीं श्री‌अनंतें । उडविलीं मतें भजनगोफणा 
॥ ४०० ॥</p>
<p>अकरावे अध्यायीं जाणा । हुरडा ओंब्या आणि घोळाणा 
।</p>
<p>तिळगुळेंसीं चाखविलें सुजाणां । मुक्तलक्षणांचेनि 
हातें ॥ १ ॥</p>
<p>ते श्रीयेचे भोक्ते एथ । सत्संगतीं भगवद्भक्त ।
</p>
<p>ते बारावे अध्यायीं साद्यंत । कृपायुक्त सांगितले 
॥ २ ॥</p>
<p>विषयांची विशयावस्था । बाधक नोहे साधकांच्या चित्ता 
।</p>
<p>तेचि त्रयोदशीं कथा । जाण तत्त्वतां सांगितली ॥ 
३ ॥</p>
<p>एवं तेराव्या अध्यायाप्रती । जाहली पिकाची पूर्ण 
निष्पत्ती ।</p>
<p>तेचि हंसगीत‌उपपत्ती । समाधि श्रीपती सांगोनि गेला 
॥ ४ ॥</p>
<p>समाधीं सांठवलें जें पीक । तें कैसेनि पावती साधक 
।</p>
<p>तदर्थीं भजनपूर्वक । चौदावा देख निरूपिला ॥ ५ ॥</p>
<p>पीक चढतचढतां हातीं । माझारीं ऋद्धिसिद्धी झडपोनि 
नेतीं ।</p>
<p>ते सिद्धित्यागाची उपपत्ती । पंधराव्याप्रती दाविली 
॥ ६ ॥</p>
<p>पीक न माये त्रिजगतीं । तरी त्याच्या सांठवण किती 
।</p>
<p>त्या षोडशाध्यायीं विभूती । उद्देशें श्रीपती दावूनि 
गेला ॥ ७ ॥</p>
<p>क्षेत्र अधिकारी एथें जाण । चारी आश्रम चारी वर्ण 
।</p>
<p>सतरावा अठरावा निरूपण । वांटे संपूर्ण विभागिले 
॥ ८ ॥</p>
<p>एकूणिसाव्या अध्यायीं जाण । करूनि पिकाची संवगण 
।</p>
<p>जेणें कोंडेनि वाढले कण । तो कोंडा सांडूनि जाण कण 
घ्यावे ॥ ९ ॥</p>
<p>ऐसे निवडिले जे शुद्ध कण । तेथें प्राप्ताप्राप्तीचें 
लक्षण ।</p>
<p>त्रिविधविभागनिरूपण । विसावा जाण निरूपिला ॥ ४१० 
॥</p>
<p>जे भागा आले शुद्ध कण । ते राखावे आपले आपण ।</p>
<p>गुणदोषांचे चोरटे जाण । खळें फोडून कण नेती ॥ ११ 
॥</p>
<p>सर्वांच्या भागा येताती कण । परी खावों न लाहती चोरा 
भेण ।</p>
<p>थोर थोर नागविले जाण । यालागीं संरक्षण दृढ कीजे 
॥ १२ ॥</p>
<p>गुणदोषांचीं नवलकथा । मिळणीं मिळोनि आप्तता ।</p>
<p>ठकूनि नेति सर्वस्वतां । दाणाही हातां नेदिती येवों 
॥ १३ ॥</p>
<p>गुणदोष आतुर्बळी । सज्ञानातें तत्काळ छळी ।</p>
<p>जो गुणदोषांतें निर्दळी । तो महाबळी तिहीं लोकीं 
॥ १४ ॥</p>
<p>हे शिवकण उद्धवें ऐकतां । तो म्हणे चोरांचा प्रतिपाळिता 
।</p>
<p>तुझा वेदचि गा तत्त्वतां । गुणदोषप्रबळता त्याचेनि 
अंगें ॥ १५ ॥</p>
<p>मुख्य चोरांचा कुरुठा । तुझा वेदचि महाखाटा ।</p>
<p>त्यामाजीं गुणदोषाचा घरटा । नाना चेष्टा तो शिकवी 
॥ १६ ॥</p>
<p>एंव प्रतिपाळोनि गुणदोषांसी । वेद नागवी समस्तांसी 
।</p>
<p>एवं उद्धवें वेदांच्या शिसीं । कुडेपणासी स्थापिलें 
॥ १७ ॥</p>
<p>तो वेदानुवाद नव्हे कुडा । ऐसा प्रतिपदीं दिधला 
झाडा ।</p>
<p>ते निरूपणीं अति चोखडा । अध्याय रोकडा एकविसावा 
॥ १८ ॥</p>
<p>चोर कोणे मार्गे येती । पिकत्वें पीक ज्या वाटां 
नेती ।</p>
<p>तो मार्ग बुजावया निश्चितीं । तत्त्वसंख्या‌उपपत्ती 
बाविसावा ॥ १९ ॥</p>
<p>मुख्यत्वें ज्ञानाचें संरक्षण । दृढ शांतीचें कारण 
।</p>
<p>तें भिक्षुगीतनिरूपण । स्वयें श्रीकृष्ण सांगोनि 
गेला ॥ ४२० ॥</p>
<p>मुख्य चोरांचें चोरटेपण । मनापाशीं असे जाण ।</p>
<p>तें मनोजयाचें लक्षण । भिक्षुगीतनिरूपण तेविसावा 
॥ २१ ॥</p>
<p>चोर जन्मती जिचे पोटीं । ते मुख्यत्वें प्रकृति 
खोटी ।</p>
<p>पिकल्या पिका करूनि लुटी । लपती शेवटीं तीमाजीं 
॥ २२ ॥</p>
<p>आदीं निर्गुण अंतीं निर्गुण । मध्यें मिथ्या प्रकृतीसीं 
त्रिगुण ।</p>
<p>हें मुख्य पिकाचें संरक्षण । केलें निरूपण चोविसावा 
॥ २३ ॥</p>
<p>मोकळें पीक असतां शेतीं । पशु पक्षी चोर रिघों ने 
शकती ।</p>
<p>ते सहज संरक्षण‌उपपत्ती । निर्गुणोक्तीं पंचविसावा 
॥ २४ ॥</p>
<p>स्त्रीकामाची धाडी जाण । सकळ पिकासी नागवण ।</p>
<p>पुरूरवा नागवला आपण । इतरांचा कोण पडिपाडू ॥ २५ ॥
</p>
<p>कामासक्ति करितां जाण । प्रमदाबंदीं पडिले पूर्ण 
।</p>
<p>त्यांसी अनुताप करी सोडवण । हें केलें निरूपण सव्विसावां 
॥ २६ ॥</p>
<p>निकोप पीक लागल्या हातीं । त्याची करावया निष्पत्ती 
।</p>
<p>क्रियायोगाची निजस्थिती । सत्ताविसाव्याप्रती 
प्रकाशिली ॥ २७ ॥</p>
<p>एवं पीक भोगिलें सकळ । त्याचा परिपाक पक्वान्न सबळ 
।</p>
<p>अठ्ठाविसावा अमृतफळ । अतिरसाळ निजगोड्या ॥ २८ ॥
</p>
<p>मृदु मधुर अति‌अरुवार । तेणें वासेंचि निवे जेवणार 
।</p>
<p>त्याचा सेवितां ग्रासमात्र । सबाह्य‌अभ्यंतर नित्यतृप्ती 
॥ २९ ॥</p>
<p>आकांक्षेसी निवाली भूक । सुखावरी लोळे तृप्तिसुख 
।</p>
<p>तो हा अठ्ठाविसावा देख । अलोकिक निजगोड्या ॥ ४३० 
॥</p>
<p>अठ्ठाविसाव्याची निजगोडी । चाखाया अति‌आवडीं ।
</p>
<p>ब्रह्मादिकां अवस्था गाढी । चवी चोखडी अनुपम ॥ ३१ 
॥</p>
<p>हें जीव्हेवीण जेवण । रसनेवीण गोडपण ।</p>
<p>अदंताचे दांत पाडूनि पूर्ण । आपुली आपण चवी चाखें 
॥ ३२ ॥</p>
<p>श्रीकृष्णें परवडी ऐशी । ताट केलें उद्धवासी ।</p>
<p>एका जनार्दनचरणींची माशी । सुखें त्या रसासी स्वयें 
सेवी ॥ ३३ ॥</p>
<p>जेथ रिगमु नाहीं थोरथोरांसी । तेथें सुखेंचि रिघे 
माशी ।</p>
<p>एवं धाकुटे जे होती सर्वांशीं । कृष्णरस त्यांसी 
सुसेव्य ॥ ३४ ॥</p>
<p>अगम्य योगें योगभांडार । गुह्यज्ञानें ज्ञानगंभीर 
।</p>
<p>परम सुखाचें सुखसार । अतिगंभीर अठ्ठाविसावा ॥ ३५ 
॥</p>
<p>या जेवणीं जे धाले नर । त्यांचे तृप्तीचे सुखोद्गार 
।</p>
<p>तो एकूणतिसावा सधर । अतिविचित्र निरूपण ॥ ३६ ॥</p>
<p>एकूणतिसाव्याची स्थिती । दृढ आकळली होय हातीं ।
</p>
<p>तैं सकळ भागवताची गती । ये धांवती तयापाशीं ॥ ३७ 
॥</p>
<p>एकूणतिसावा अध्यावो । सध्यसाधना एकात्मभावो ।</p>
<p>निर्दळोनि अहंभावो । परमानंदें पहा हो उद्गार देत 
॥ ३८ ॥</p>
<p>सकळ भोजनां मंडण । तांबूल आणि चंदन ।</p>
<p>तो तिसावा एकतिसावा जाण । श्रीकृष्णनिर्याण निजबोधु 
॥ ३९ ॥</p>
<p>येणें भोजनें जे नित्य तृप्त । त्यांसी ममताबाध 
नव्हे प्राप्त ।</p>
<p>सकळ कुळ निर्दळूनि एथ । निजधामा निश्चित हरि गेला 
॥ ४४० ॥</p>
<p>पूर्ण ब्रह्मानुभव ज्यासी । एथवरी ममता नसावी त्यासी 
।</p>
<p>हें स्वांगें दावूनि हृषीकेशी । निजधामासी स्वयें 
गेला ॥ ४१ ॥</p>
<p>श्रीभागवत महाक्षेत्रं । तेथें ब्रह्मा मुख्य बीजधर 
।</p>
<p>नारद तेथें मिरासीकर । पेरणी विचित्र तेणें केली 
॥ ४२ ॥</p>
<p>तेथें श्रीव्यासें अतिशुद्ध । बांधारे घातले दशविध 
।</p>
<p>पीक पिकलें अगाध । स्वानंदबोध निडारे ॥ ४३ ॥</p>
<p>तेथ शुक बैसला सोंकारा । तेणें फोडिला हरिकथापागोरा 
।</p>
<p>पापपक्ष्यांचा थारा । उडविला पुरा निःशेष ॥ ४४ ॥
</p>
<p>त्याची एकादशीं जाण । उद्धवें केली संवगण ।</p>
<p>काढिले निडाराचे कण । अतिसघन कृष्णोक्तीं॥ ४५ ॥
</p>
<p>तेथ नानायुक्तिपडिपाडीं । उत्तमोत्तम प्रश्नपरवडी 
।</p>
<p>केलीं पक्वान्नें चोखडीं । त्यांची नीच नवी गोडी 
अविनाशी ॥ ४६ ॥</p>
<p>ते अविनाशी निजगोडी । पदोपदीं अतिचोखडी ।</p>
<p>एकादशामाजीं रोकडी । उद्धवाचिये जोडी उपकार जगा 
॥ ४७ ॥</p>
<p>त्या उद्धवाचे मागिले पंक्तीं । त्यक्तोदक श्रवणार्थीं 
।</p>
<p>शुकमुखें परीक्षिती । निजात्मतृप्तीं निमाला ॥ 
४८ ॥</p>
<p>त्या समर्थाचिये पंक्तीं । भावार्थदीपिका धरोनि 
हातीं ।</p>
<p>श्रीधरें दावितां पदपदार्थीं । निजात्मस्थितीं 
निवाला ॥ ४९ ॥</p>
<p>तेथ देशभाषा-पदपक्षेंसीं । एका जनर्दनकृपेची माशी 
।</p>
<p>तृप्त होय अवघ्यासरशीं । निषेध तिशी असेना ॥ ४५० 
॥</p>
<p>एका-जनार्दनी मांजर वेडें । भावार्थदीपिका‌उजियेडें 
।</p>
<p>हे रस देखोनि चोखडे । ताटापुढें पैं आलें ॥ ५१ ॥</p>
<p>’मीयों मीयों’ करितां स्मरण । कृपेनें तुष्टले 
सज्जन ।</p>
<p>शेष प्रसाद दे‌ऊनि जाण । संतृप्त पूर्ण मज केलें 
॥ ५२ ॥</p>
<p>एका जनार्दनाचें पोसणें । मी मांजर जाहलों नीचपणें 
।</p>
<p>चाटितां संतांचें शेषभाणें । म्यां तृप्ती पावणें 
परिपूर्ण ॥ ५३ ॥</p>
<p>हो कां त्या समर्थांच्या ताटीं । ब्रह्मरसें पूर्ण 
भरली वाटी ।</p>
<p>ते मी अत्यंत प्रेमें चाटीं । स्वानंदपुष्टीं संतोषें 
॥ ५४ ॥</p>
<p>जो काया मनें आणि वाचा । सद्भावें विनीत होय नीचा 
।</p>
<p>तोचि अधिकारी एकादशाचा । हा जनार्दनाचा उपदेश ॥ 
५५ ॥</p>
<p>जंव जंव देहीं ज्ञानाभिमान । जंव जंव योग्यता सन्मान 
।</p>
<p>तंव तंव एकादशाचें ज्ञान । सर्वथा जाण अनोळख ॥ ५६ 
॥</p>
<p>सर्वभूतीं भगवद्भजन । सद्भावें जंव नुपजे पूर्ण 
।</p>
<p>तंववरी एकादशाचें ज्ञान । सर्वथा जाण कळेना ॥ ५७ 
॥</p>
<p>यापरी श्रीभागवतक्षेत्र । पीक पिकलें परम पवित्र 
।</p>
<p>तेथें सुखी होती साधक नर । ज्यांसी अत्यादर सर्वभूतीं 
॥ ५८ ॥</p>
<p>एकादश क्षेत्र नव्हे जाण । हा चित्समुद्र परिपूर्ण 
।</p>
<p>येथें जो जैसा होय निमग्न । तो तैसाचि आपण रत्नें 
लाभे ॥ ५९ ॥</p>
<p>हा एकादश नव्हे निर्धारीं । जीवगजेंद्राच्या उद्धारीं 
।</p>
<p>सवेगवेगें पावला श्रीहरी । ज्ञानचक्र करीं घे‌ऊनी 
॥ ४६० ॥</p>
<p>हेही नव्हे एकादशाची थोरी । अहं-हिरण्यकशिपू विदारी 
।</p>
<p>तो हा प्रकाटला नरहरी । भक्तकैवारी कृपापूर्ण ॥ 
६१ ॥</p>
<p>गंगा यमुना दोनी साङ्ग । कृष्ण उद्धव उत्तम चांग 
।</p>
<p>गुप्त सरस्वती ज्ञानवोघ । त्रिवेणी-प्रयाग एकादश 
॥ ६२ ॥</p>
<p>तेथ वैराग्य-माघमासीं जाण । श्रद्धा‌अरुणोदयीं 
नित्य स्नान ।</p>
<p>करितां हो‌ऊनि पावन । कृष्णपदवी पूर्ण पावती ॥ ६३ 
॥</p>
<p>हेही एकादशाची नव्हे कोटी । कृष्ण‌उद्धवांची गुह्य 
गोष्टी ।</p>
<p>हे बहुकल्प कपिलाषष्ठी । पर्वणी गोमटी निजसाधकां 
॥ ६४ ॥</p>
<p>ते पर्वकाळीं जे निमग्न । ते तत्काळ पावती कल्याण 
।</p>
<p>बाधूं न शके जन्ममरण । ब्रह्म परिपूर्ण स्वयें होती 

॥ ६५ ॥</p>
<p>हा एकादश नव्हे जाण । एकतिसां खणांचें वृंदावन ।
</p>
<p>एथ नित्य वसे श्रीकृष्ण । स्वानंदपूर्ण निजसत्ता 
॥ ६६ ॥</p>
<p>एथं पंध्राशतें श्लोक । तेचि पानें अत्यंत चोख ।
</p>
<p>माजीं ज्ञानमंजरीचे घोख । अतिसुरेख शोभती ॥ ६७ ॥
</p>
<p>तेथ जे घालिती निजजीवन । ते होती परम पावन ।</p>
<p>स्वयें ठाकती कृष्णसदन । ब्रह्म परिपूर्ण स्वानंदें 
॥ ६८ ॥</p>
<p>जे वंदिती मुळींच्या उदका । जे लाविती मूळमृत्तिका 
।</p>
<p>ते वंद्य होती तिहीं लोकां । नित्य निजसखा श्रीकृष्ण 
जोडे ॥ ६९ ॥</p>
<p>जे पठणरूपें जाणा । प्रत्यगावृत्ति प्रदक्षिणा 
।</p>
<p>सद्भावें करिती सुजाणा । ते श्रीकृष्णचरणां विनटती 
॥ ४७० ॥</p>
<p>ये कथेच्या विचित्र लीला । जे नित्य घालिती रंगमाळा 
।</p>
<p>ते नागवती कळिकाळा । सदा त्यांजवळा श्रीकृष्ण ॥ 
७१ ॥</p>
<p>हें एकादशाचें वृंदावन । जो श्रवणें करी नित्य पूजन 
।</p>
<p>त्यासी प्रसन्न हो‌ऊनि श्रीकृष्ण देहाभिमान निर्दळी 
॥ ७२ ॥</p>
<p>तेथ मननाची पुष्पांजळी । जो अनुदिनीं अर्पी त्रिकाळीं 
।</p>
<p>तोही पावे हरिजवळी । निजात्ममेळीं निजनिष्ठा ॥ 
७३ ॥</p>
<p>हें श्रीभागवत-वृंदावन । मेळवूनि संतत सज्जन ।</p>
<p>ये कथेचें करी जो व्याख्यान । तें महापूजन निरपेक्ष 
॥ ७४ ॥</p>
<p>हें देखूनि महापूजन । संतोषे श्रीजनार्दन ।</p>
<p>श्रोते वक्ते जे सावधन । त्यांसी निजात्मज्ञान 
स्वयें देत ॥ ७५ ॥</p>
<p>श्रवणें पठणें मननें । अर्थावबोधव्याख्यानें ।
</p>
<p>एकादशें समान देणें । जाणें तानें त्या नाहीं ॥ ७६ 
॥</p>
<p>श्रवण मनन नव्हे पठण । तरी एकादशाचें पुस्तक जाण 
।</p>
<p>ब्राह्मणासी द्यावें दान । विवेकज्ञान तेणें उपजे 
॥ ७७ ॥</p>
<p>एकादश द्यावें दान । करावें एकादशाचें पूजन ।</p>
<p>करितां एकादशाचें स्मरण । पाप संपूर्ण निर्दळे 
॥ ७८ ॥</p>
<p>एकादशसंग्रह जो करी । श्रीकृष्ण तिष्ठे त्याचे 
घरीं ।</p>
<p>जो एकादशाची श्रद्धा धरी । ज्ञान त्यामाझारीं स्वयें 
रिघे ॥ ७९ ॥</p>
<p>श्लोक श्लोकार्ध पादमात्र । नित्य स्मरे ज्याचें 
वक्त्र ।</p>
<p>तोही होय परम पवित्र । अति‌उदार एकादश ॥ ४८० ॥</p>
<p>अवचटें जातां कार्यांतरीं । दृष्टी पडे एकादशावरी 
।</p>
<p>तैं पातकां होय रानभरी । आपधाकें दूरी तीं पळती ॥ 
८१ ॥</p>
<p>तो एकाद्श ज्याचे करीं । देव वंदिती त्यातें शिरीं 
।</p>
<p>तो निजांगें जग उद्धरी । एवढी थोरी एकादशा ॥ ८२ ॥
</p>
<p>सकळ पुराणांमाझारीं । हा एकादश वनकेसरी ।</p>
<p>भवगजातें विदारी । क्षणामाझारीं शोकार्धें ॥ ८३ 
॥</p>
<p>’मामेकमेव शरणं’ । याचि श्लोकाचें करितां पठण ।
</p>
<p>मायेच गळा धरोनि जाण । अपधाकें पूर्ण संसार निमे 
॥ ८४ ॥</p>
<p>’नरपेक्षं मुनिं शांतं’ । हा श्लोक चढे जैं हात ।
</p>
<p>तैं सेवकां सेवी श्रीकृष्णनाथ । भवभय तेथ उरे कैंचें 
॥ ८५ ॥</p>
<p>एकादशाचा एकेक श्लोक । होय भवबंधच्छेदक ।</p>
<p>जेथ वक्ता यदुनायक । तेथ हा विशेख म्हणों नये ॥ ८६ 
॥</p>
<p>श्रीभागवतामाजीं जाण । एकादश मोक्षाचें स्थान ।
</p>
<p>यालागीं श्लोकार्धमात्रें परिपूर्ण । भवबंधन निर्दळी 
॥ ८७ ॥</p>
<p>श्रीकृष्ण वेदांचें जन्मस्थान । त्याचे मुखींचें 
हें निरूपण ।</p>
<p>तेथें सकळ वेदार्थ जाण । माहेरा आपण स्वयें येती 
॥ ८८ ॥</p>
<p>यालागीं एकादशीं वेदार्थ । माहेरीं सुखावले समस्त 
।</p>
<p>ते साधकासी परमार्थ । स्वानंद देत संपूर्ण ॥ ८९ ॥
</p>
<p>मंथोनि वेदशास्त्रार्थ । व्यासें केलें महाभारत 
।</p>
<p>त्या भारताचा मथितार्थ । श्रीभागवत-हरिलीला ॥ ४९० 
॥</p>
<p>त्या भागवताचा सारंश । तो हा जाण एकादश ।</p>
<p>तेथ वक्ता स्वयें हृषीकेश । परब्रह्मरस प्रबोधी 
॥ ९१ ॥</p>
<p>भागवतामाजीं एकादश । जैसा यतींमाजीं परमहंस ।</p>
<p>का देवांमाजीं जगन्निवास । तैसा एकादश अति वंद्य 
॥ ९२ ॥</p>
<p>पक्ष्यांमाजीं राजहंस । रसांमाजीं सिद्धरस ।</p>
<p>तैसा भागवतामाजीं एकादश । परम सुरस स्वानंदें ॥ 
९३ ॥</p>
<p>तीर्थ क्षेत्र वराणसी । पावनत्वें गंगा जैशी ।</p>
<p>जीवोद्धारीं एकादशी । महिमा तैसी अनिर्वाच्या ॥ 
९४ ॥</p>
<p>त्या एकादशाची टीका ॥ जनार्दनकृपा करी एका ।</p>
<p>तो एकत्वाच्या निजसुखा । फळे भाविका सद्भावें ॥ 
९५ ॥</p>
<p>धरोनि बालकाचा हातु । बाप अक्षरें स्वयें लिहिवितु 
।</p>
<p>तैसा एकादशांचा अर्थु । बोलविला परमार्थु जनार्दनें 
॥ ९६ ॥</p>
<p>कैसा चालवावा ग्रंथ । केवीं राखावा पदपदार्थ ।</p>
<p>ये व्युत्पत्तीची नेणें नेणें मी मात । बोलवी समर्थ 
जनार्दन ॥ ९७ ॥</p>
<p>जनार्दनें नवल केलें । मज मूर्खाहातीं ज्ञान बोलविलें 
।</p>
<p>ग्रंथीं परमार्थरूप आणिलें । वाखाणविलें एकादशा 
॥ ९८ ॥</p>
<p>एकादशाचा पदपदार्थ । शास्त्रवक्त्यां अतिगूढार्थ 
।</p>
<p>तोही वाख्हाणविला परमार्थ । कृपाळु समर्थ जी जनार्दन 
॥ ९९ ॥</p>
<p>जनार्दनें ऐसें केलें । माझें मीपण निःशेष नेलें 
।</p>
<p>मग परमार्था अर्थविलें । बोलवूनि बोलें निजसत्ता 
॥ ५०० ॥</p>
<p>खांबसूत्राचीं बाहुलीं । सूत्रधार नाचवी भलीं ।
</p>
<p>तेवीं ग्रंथार्थाची बोली । बोलविली श्रीजनार्दनें 
॥ १ ॥</p>
<p>अवघा श्रीजनार्दनचि देखा । तोचि आडनांवें जाहला 
’एका’ ।</p>
<p>तेणें नांवें ग्रंथ नेटका । अर्थूनि तात्त्विकां 
तत्त्वार्थ दावी ॥ २ ॥</p>
<p>कवित्वीं घातलें माझें नांव । शेखीं नांवाचा नुरवी 
ठाव ।</p>
<p>ऐसें जनार्दनवैभव । अति‌अभिनव अलोलिक ॥ ३ ॥</p>
<p>ग्रंथ देखोनियां सज्ञान । म्हणती ज्ञाता एका जनार्दन 
।</p>
<p>जवळीं जाहलिया दर्शन । मूर्ख संपूर्ण मानिती ॥ ४ 
॥</p>
<p>एका जनार्दनाचा वृत्तांत । एक म्हणती ’भला भक्त 
।</p>
<p>एक म्हणती जीवन्मुक्त । प्रपंची निश्चित मानिती 
एक ॥ ५ ॥</p>
<p>अहो हा एका जनार्दन । नाहीं आसन न देखे ध्यान ।</p>
<p>मंत्र मुद्रा माळा जपन । उपासकलक्षण या नाहीं ॥ ६ 
॥</p>
<p>कोण मंत्रासे यासी । काय उपदेशी शिष्यांसी ।</p>
<p>हें कळों नेदी कोणासी । भुललीं भाविकें त्यासी अतिभावार्थें 
॥ ७ ॥</p>
<p>नुसत्या हरिनामाचे घोष । लावूनि भुलविले येणॆं 
लोक’ ।</p>
<p>ऐसें नाना विकल्प अनेक । जनर्दन देख उपजवी स्वयें 
॥ ८ ॥</p>
<p>मी जेथ झाडा दे‌ऊं जायें । तें बोलणें जनार्दनचि 
होये ।</p>
<p>युक्तिप्रयुक्तीचें पाहें । मीपण न राहे मजमाजीं 
॥ ९ ॥</p>
<p>एवं माझें मीपण समूळीं । श्रीजनार्दन स्वयें गिळी 
।</p>
<p>आतां माझी हाले जे अंगुळी । ते ते क्रिया चाळी श्रीजनार्दन 
॥ ५१० ॥</p>
<p>निमेषोन्मेषांचे संचार । श्वासोच्छ्वासांचें 
परिचार ।</p>
<p>सकळ इंद्रियांचा व्यापार । चाळिता साचार श्रीजनार्दन 
॥ ११ ॥</p>
<p>जेथ मी म्हणों जाये कविता । ते जनार्दनचि होय तत्त्वतां 
।</p>
<p>माझें मीपण धरावया पुरता । ठाव रिता नुरेचि ॥ १२ 
॥</p>
<p>माझें जें कां मीपण । जनार्दन जाहला आपण ।</p>
<p>एका जनार्दना शरण । ग्रंथ संपूर्ण तेणें केला ॥ १३ 
॥</p>
<p>हेही बोल बोलतां जाण । खुणा वारे जनार्दन ।</p>
<p>झाडा सूचितां संपूर्ण । वेगळेंपण अंगीं लागे ॥ १४ 
॥</p>
<p>आतां वेगळा अथवा एक । अवघा जनार्दन स्वयें देख ।</p>
<p>तेणें ग्रंथार्थाचे लेख । अत्यंत चोख विस्तारिले 
॥ १५ ॥</p>
<p>ग्रंथ देशभाषा व्युत्पत्ती । म्हणोनि नुपेक्षावा 
पंडितीं ।</p>
<p>अर्थ पहावा यथार्थीं । परमात्मस्थिती निजनिष्ठा 
॥ १६ ॥</p>
<p>जरी संस्कृत ग्रंथ पूर्ण । तरी देशभाषाव्याख्यान 
।</p>
<p>मा हें आयतें निरूपण । साधक सज्ञान नुपेक्षिती ॥ 
१७ ॥</p>
<p>जे या ग्रंथा आदर करिती । अथवा जे कां उपेक्षिती 
।</p>
<p>केवळ जे कोणी निंदिती । तेही आम्हां ब्रह्ममूर्ति 
सद्गुरुरूपें ॥ १८ ॥</p>
<p>हेंचि शिकविलें जनार्दनें । सर्व भूतीं मजचि पाहणें 
।</p>
<p>प्रकृतिगुणांचीं लक्षणें । सर्वथा आपणें न मानावीं 
॥ १९ ॥</p>
<p>शिष्याचे क्षोभ न साहवती । निंदकांची निंदा न जिरे 
चित्तीं ।</p>
<p>तैं तो कोरडाचि परमार्थीं । क्षोभें निश्चितीं 
नागविला ॥ ५२० ॥</p>
<p>एवं पराचे प्रकृतिगुण । पाहतां सर्वथा क्षोभे मन 
।</p>
<p>ते न पहावे आपण । सर्वभूतीं चैतन्य समत्वें पहावें 
॥ २१ ॥</p>
<p>येचि उपदेशीं अत्यादर । जनार्दनें केला थोर ।</p>
<p>यावेगळा भवाब्धिपार । सज्ञान नर पावों न शके ॥ २२ 
॥</p>
<p>येणें निर्धारे गुरु तो गुरु । आम्हां शिष्य तोही 
संवादगुरु ।</p>
<p>निंदक तो परम गुरु । निपराद सद्गुरु जनार्दनकृपा 
॥ २३ ॥</p>
<p>जनार्दनकृपा एथें । गुरूवेगळें नुरेचि रितें ।</p>
<p>मीपणासहित सकळ भूतें । गुरुत्वा निश्चितें आणिली 
तेणें ॥ २४ ॥</p>
<p>तेणेंचि हे ग्रंथकथा । सिद्धी पावविली परमार्था 
।</p>
<p>माझे गांठीची नव्हे योग्यता । हें जाणितलें श्रोतां 
ग्रंथारंभीं ॥ २५ ॥</p>
<p>ग्रंथारंभ प्रतिष्ठानीं । तेथ पंचाध्यायी संपादूनि 
।</p>
<p>उत्तर ग्रंथाची करणी । आनंदवनीं विस्तारिली ॥ २६ 
॥</p>
<p>’अविमुक्त’ ’महाश्मशान’ । ’वाराणसी’ ’आनंदवन’ 
।</p>
<p>एकासीचि नांवें जाण । ऐका लक्षण त्याचेंही ॥ २७ ॥
</p>
<p>अतिशयें जेथें मुक्ती । अधमोत्तमां एकचि गति ।</p>
<p>पुढती नाहीं पुनरावृत्ती । ’अविमुक्त’ म्हणती या 
हेतू ॥ २८ ॥</p>
<p>जे श्मशानीं सांडिल्या प्राण । प्राणी पुढें न देखे 
मसण ।</p>
<p>यालागीं हें ’महाश्मशान’ । अंतीं ब्रह्मज्ञान शिव 
सांगे ॥ २९ ॥</p>
<p>मर्यादा श्वेत ’वरुणा’ ’अशी’ । मध्यें नांदे पंचक्रोशी 
।</p>
<p>रिगम नाहीं पातकांसी । यालागीं ’वारणासी’ म्हणीपें 
इतें ॥ ५३० ॥</p>
<p>’वरुणा’ पातकांतें वारी । ’अशी’ महादोष संहारी 
।</p>
<p>मध्यें विश्वेश्वराची नगरी । ’वाराणसी’ खरी या 
हेतु ॥ ३१ ॥</p>
<p>जें विश्वेश्वराचें क्रीडास्थान । जेथ स्वानंदें 
शिव क्रीडे आपण ।</p>
<p>यालागीं तें आनंदवन । ज्यालागीं मरण अमर वांछिती 
॥ ३२ ॥</p>
<p>जेथें जितां सदन्नें भुक्ती । मेल्यामागें अचुक 
मुक्ती ।</p>
<p>यालागीं ’आनंदवन’ म्हणती । पार्वतीप्रती सदशिव 
सांगे ॥ ३३ ॥</p>
<p>तया वाराणसी मुक्तिक्षेत्रीं । मणिकर्णिकामहातीरीं 
।</p>
<p>पंचमुद्रापीठामाझारीं । एकादशावरी टीका केली ॥ 
३४ ॥</p>
<p>ऐकतां संतोषले सज्जन । स्वानंदें तुष्टला जनार्दन 
।</p>
<p>पंचाध्यायी संपतां जाण । स्वमुखें आपण वरद वदला 
॥ ३५ ॥</p>
<p>ग्रंथ सिद्धी पावेल यथार्थीं । येणें सज्ञानहीं 
सुखी होती ।</p>
<p>मुमुक्षु परमार्थ पावती । साधक तरती भवसिंधु ॥ ३६ 
॥</p>
<p>भाळेभोळे विषयी जन । याचें करितां श्रवण पठण ।</p>
<p>ते हरिभक्त होती जाण । सन्मार्गी पूर्ण बहुत होती 
॥ ३७ ॥</p>
<p>’हे टीका तरी मराठी । परी ज्ञानदानें हो‌ईल लाठी’ 
।</p>
<p>ऐसी निजमुखीं बोलोन गोठी । कृपदृष्टीं पाहिलें 
॥ ३८ ॥</p>
<p>तेथ म्यां ही केली विनंती । ’जे ये ग्रंथीं अर्थार्थी 
होती ।</p>
<p>त्यांसी ब्रह्मभावें ब्राह्मणीं भक्ती । नामीं 
प्रीतीं अखंड द्यावी ॥ ३९ ॥</p>
<p>ते न व्हावे ब्रह्मद्वेषी । निंदा नातळावी त्यांसी 
।</p>
<p>समूळ क्षय ब्रह्मद्वेषेंसीं । निंदेपासीं सकळ पापें’ 
॥ ५४० ॥</p>
<p>ऐसी ऐकतां विनवण । कृपेनें तुष्टला श्रीजनार्दन 
।</p>
<p>जें जें मागितलें तें तें संपूर्ण । वरद आपण स्वयें 
वदला ॥ ४१ ॥</p>
<p>ये ग्रंथी ज्या अत्यंत भक्ती । निंदाद्वेष न रिघे 
त्याचे चित्तीं ।</p>
<p>श्रीरामनामीं अतिप्रीती । सुनिश्चितीं वाढेल ॥ 
४२ ॥</p>
<p>अविद्य सुविद्य व्युत्पत्ती । न करितां ब्राह्मणजातीं 
।</p>
<p>ब्रह्मभावें हो‌ईल भक्ती । तेणें ब्रह्मप्राप्ती 
अचूक ॥ ४३ ॥</p>
<p>नामापरता साधकां सद्भावो । नाहीं ब्राह्मणापरता 
आन देवो ।</p>
<p>तो ये ग्रंथीं भजनभावो । नीच नवा पहा हो वाढेल ॥ ४४ 
॥</p>
<p>ऐसें देवोनि वरदान । हृदयीं आलिंगी जनार्दन ।</p>
<p>म्हणे ये ग्रंथीं जया भजन । त्याचें भवबंधन मी छेदीं 
॥ ४५ ॥</p>
<p>हेही अलंकारपदवी । स्वयें जनार्दनचि वदवी ।</p>
<p>एवं कृपा केली जनार्दनदेवीं । हे ठेवाठेवी मी नेणें 
॥ ४६ ॥</p>
<p>थोर भाग्यें मी पुरता । पूर्ण कृपा केली समस्त श्रोतां 
।</p>
<p>समूळ सांभाळिले ग्रंथार्था । अर्थपरमार्था समसाम्यें 
॥ ४७ ॥</p>
<p>पुढें या ग्रंथाचें व्याख्यान । जेथ हो‌ईल कथाकथन 
।</p>
<p>तेथ द्यावें अवधान । हें पार्थन दीनाचें ॥ ४८ ॥</p>
<p>हे ऐकोनि प्रार्थन । संतोषले श्रोतेसज्जन ।</p>
<p>हे कथा आमुचें निजजीवन । जेथ व्याख्यान तेथ आम्ही 
॥ ४९ ॥</p>
<p>ऐसे संतुष्टले श्रोतेजन । वरदें तुष्टला श्रीजनार्दन 
।</p>
<p>एका जनार्दन शरण । ग्रंथ संपूर्ण तेणें जाहला ॥ ५५० 
॥</p>
<p>वाराणसी महामुक्तिक्षेत्र । विक्रमशक ’वृष’ संवत्सर 
।</p>
<p>शके सोळाशें तीसोत्तर । टीका एकाकार जनार्दनकृपा 
॥ ५१ ॥</p>
<p>महामंगळ कार्तिकमासीं । शुक्ल पक्ष पौर्णीमेसी 
।</p>
<p>सोमवारशिवयोगेंसी । टीका एकादशी समाप्त केली ॥ 
५२ ॥</p>
<p>स्वदेशींचा शक संवत्सर । दंडकारण्य श्रीरामक्षेत्र 
।</p>
<p>प्रतिष्ठान गोदातीर । तेथील उच्चार तो ऐका ॥ ५३ ॥
</p>
<p>शालिवहनशकवैभव । संख्या चौदाशें पंचाण्णव ।</p>
<p>’श्रीमुख’ संवत्सराचें नांव । टीका अपूर्व तैं 
जाहली ॥ ५४ ॥</p>
<p>एवं एकादशाची टीका । जनार्दनकृपा करी एका ।</p>
<p>ते हे उभयदेशा‌अवांका । लिहिला नेटका शकसंवत्सर 
॥ ५५ ॥</p>
<p>पंध्राशतें श्लोक सुरस । एकतीस अध्याय ज्ञानरहस्य 
।</p>
<p>स्वमुखें बोलिला हृषीकेश । एकाकी एकादश दुजेनिवीण 
॥ ५६ ॥</p>
<p>एकादश म्हणजे एक एक । तेथ दुजेपणाचा न रिघे अंक ।
</p>
<p>तेंचि एकादश इंद्रियीं सुख । एकत्वीं अलोलिक निडारलें 
पूर्ण ॥ ५७ ॥</p>
<p>त्या एकादशाची टीका । एकरसें करी एका ।</p>
<p>त्या एकत्वाच्या निजमुखा । फळेल साधकां जनार्दनकृपा 
॥ ५८ ॥</p>
<p>हा ज्ञानग्रंथ चिद्रत्न । यथार्थ अर्थिला संपूर्ण 
।</p>
<p>माझेनि नांवें श्रीजनार्दन । ग्रंथकर्ता आपण स्वयें 
जाहला ॥ ५९ ॥</p>
<p>एका जनार्दना शरण । जनार्दना पढियें एकपण ।</p>
<p>जेवीं कां सूर्याचे किरण । सूर्यतेजें पूर्ण निरसी 
तम ॥ ५६० ॥</p>
<p>तेवीं श्रीजनार्दन तेजें जाण । प्रकाशलें एकपण 
।</p>
<p>तेणें प्रकाशें ग्रंथ संपूर्ण । जनार्दनार्पण एकपणेंसीं 
॥ ६१ ॥</p>
<p>’जन जनार्दन एक’ । जाणे तो सुटला निःशेख ।</p>
<p>हेंचि नेणोनियां लोक । गुंतले अनेक निजात्मभ्रमें 
॥ ५६२ ॥</p>
<blockquote>
<p><br/></p>
<p>इति श्रीभागवते महापुराणे परमहंससंहितायां एकादशस्कंधे 
श्रीकृष्ण‌उद्धवसंवादे</p>
<p>एकाकारटीकायां ’मौसलोपाख्यानं’ नाम एकत्रिंशोऽध्यायः 
॥ ३१ ॥</p>
<p>श्रीकृष्णार्पणमस्तु ॥ श्लोक २८ ॥ ओंव्या ॥ ५६२ ॥</p>
<p><br/></p>
</blockquote>

</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

<!DOCTYPE html>
<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय अकरावा</h2>
<p><br/></p>
<section>
<p>श्रीगणेशाय नमः ॥ श्रीकृष्णाय नमः ॥</p>
</section>
<section>
<p>ॐ नमो सद्‍गुरु सच्चिद्‍घन । वर्षताहे स्वानंदजीवन 
।</p>
<p>मुमुक्षुमयूरकुूळें जाण । हरिखें उड्डाण करिताति 
॥१॥</p>
</section>
<section>
<p>तो सजल देखोनि मेहो । ’सोहंभावें’ फोडिती टाहो ।
</p>
<p>रोमांचपिसीं पसरूनि पहा हो । सत्त्वें लवलाहो नृत्याचा 
॥२॥</p>
</section>
<section>
<p>नाचती स्वानंदाचेनि मेळें । तेणें सर्वांगीं निघाले 
डोळे ।</p>
<p>पिसें देखणीं जाहलीं सकळें । तें शिरीं गोपाळें 
वाहिलीं ॥३॥</p>
</section>
<section>
<p>तो मेघ देखोनि संमुख । आर्त चातक पसरिती मुख ।</p>
<p>बिंदुमात्रें पावले सुख । नित्य निर्दोख ते जाहले 
॥४॥</p>
</section>
<section>
<p>आर्ततृषा तत्काळ वोळे । निवाले तेणें स्वानंदजळें 
।</p>
<p>मग हरिखाचेनि कल्लोळें । सुखसोहळे भोगिती ॥५॥</p>
</section>
<section>
<p>सुभूमि देखोनि निर्मळ । जाणोनि वर्षती काळवेळ ।
</p>
<p>वर्षों लागले जी प्रबळ । जळकल्लोळ अनिवार ॥६॥</p>
</section>
<section>
<p>तेणें वोळलेनि कृपाभरें । शिष्यसरितेसी पूरु भरे 
।</p>
<p>विकल्पवोसणें एकसुरें । महापूरें वाहविलीं ॥७॥</p>
</section>
<section>
<p>तेणें प्रवाहनिर्मळजळें । चिदैक्यसागरीं सरिता 
मिळे ।</p>
<p>मग समरसोनि तेणें जळें । राहे निश्चळें निजरूपें 
॥८॥</p>
</section>
<section>
<p>वैराग्यराबें शुद्ध केली । पृथ्वी निजवोला वोळली 
।</p>
<p>कठिणत्वेंवीण मार्दवा आली । नाही अंकुरली बहुबीजें 
॥९॥</p>
</section>
<section>
<p>अखंड वर्षतां जळमेळीं । वासनेचीं ढेपें विरालीं 
।</p>
<p>सद्‍भावाची वोल जाहली । वाफ लागली बोधाची ॥१०॥</p>
</section>
<section>
<p>तेथें न पेरतांचि जाण । सहज निजबीजें परिपूर्ण ।
</p>
<p>अंकुरली आपणिया आपण । सिद्ध संपूर्ण स्वभावें ॥११॥</p>
</section>
<section>
<p>ते परम कृपेचिये पुष्टीं । स्वानंदें पिकली समदृष्टी 
।</p>
<p>परमानंदें कोंदली सृष्टी । ऐक्यें संवसाटी जीवशिवां 
॥१२॥</p>
</section>
<section>
<p>फिटला दुःखदुष्काळु । पाहला सुखाचा सुकाळु ।</p>
<p>वोळळा सद्‍गुरु कृपाळु । आनंदकल्लोळु सच्छिष्यां 
॥१३॥</p>
</section>
<section>
<p>वर्षतां निजपर्जन्यधारा । वर्षला नाना अवतार-गारा 
।</p>
<p>कार्यानुरूपें तदाकारा । विरोनि निराकारा त्या 
होती ॥१४॥</p>
</section>
<section>
<p>त्या पर्जन्याचा वोसडा । दैवें लागल्या जडामूढां 
।</p>
<p>तो सरता होय संतांपुढां । अवचटें शिंतोडा जैं लागे 
॥१५॥</p>
</section>
<section>
<p>तो महामेघ श्रीहरी । सद्‍गुरुकृपा वोळे जयावरी 
।</p>
<p>तोचि धन्य चराचरीं । पूज्य सुरनरीं तो कीजे ॥१६॥</p>
</section>
<section>
<p>गुरुनामें अति घनवटु । शिष्य तारूनि अति हळुवटु 
।</p>
<p>ज्याचा आदि-मध्य-शेवटु । न कळे स्पष्टु वेदांसी ॥१७॥</p>
</section>
<section>
<p>तो सद्‍गुरु श्रीजनार्दनु । वोळलासे आनंदघनु ।</p>
<p>तेणें एका एकु केला पावनु । सांडवोनु एकपण ॥१८॥</p>
</section>
<section>
<p>एक तेंचि अनेक । अनेक तेंचि एक ।</p>
<p>हेंही केलें निष्टंक । स्वबोधें देख बोधोनि ॥१९॥</p>
</section>
<section>
<p>बोधोनियां निज‍ऐक्यता । ऐक्यें लाविलें भक्तिपंथा 
।</p>
<p>मज प्रवर्तविलें श्रीभागवता । निज कथा गावया ॥२०॥</p>
</section>
<section>
<p>तेचि श्रीभागवतींची कथा । दशमाध्यावो संपतां ।</p>
<p>ते बद्धमुक्तांची व्यवस्था । उद्धवें कृष्णनाथा 
पूशिली ॥२१॥</p>
</section>
<section>
<p>सखोल उद्धवाचा प्रश्न । ऐकोनियां श्रीकृष्ण ।</p>
<p>निजहृदयींचें गुह्यज्ञान । उद्धवासी जाण सांगेल 
॥२२॥</p>
</section>
<section>
<p>येणें प्रश्नोत्तरश्रवणें । उठे जन्ममरणांचे धरणें 
।</p>
<p>संसाराचें खत फाडणें । फिटलें लाहणें विषयांचें 
॥२३॥</p>
</section>
<section>
<p>मोक्षमार्गींचे कापडी । साधनीं शिणती बापुडीं ।
</p>
<p>तिहीं शीघ्र यावें तांतडी । जिणावया वोढी बंधमोक्षांच्या 
॥२४॥</p>
</section>
<section>
<p>जे कष्टती जपतपसाधनें । शिणती ध्येय-ध्यान-अनुष्ठानें 
।</p>
<p>ते ते शीघ्र या विंदानें । ज्ञानाज्ञानें जिणावया 
॥२५॥</p>
</section>
<section>
<p>ऐशी कथा आहे गहन । श्रोतीं व्हावें सावधान ।</p>
<p>एका विनवी जनार्दन । स्वानंदघन तुष्टला ॥२६॥</p>
</section>
<section>
<p>अकरावे अध्यायीं जाण । इतुकें सांगेल श्रीकृष्ण 
।</p>
<p>बद्धमुक्तांचें वैलक्षण्य । आणिक लक्षण साधूचें 
॥२७॥</p>
</section>
<section>
<p>तेणेंच प्रसंगें जाण । सांगेल भक्तीचें लक्षण ।
</p>
<p>अकराही पूजेसी अधिष्ठान । इतुकें निरूपण हरि बोले 
॥२८॥</p>
</section>
<blockquote>
<section>
<p><br/></p>

<cite><p>श्रीभगवानुवाच ।</p></cite>
<p>बद्धो मुक्त इति व्याख्या गुणतो मे न वस्तुतः ।</p>
<p>गुणस्य मायामूलत्वात्‌ न मे मोक्षो न बन्धनम्‌ 
॥ १ ॥</p>
<p><br/></p>
</section>
</blockquote>
<section>

<p>उद्धवा बद्ध-मुक्त-अवस्था । जरी सत्य म्हणसी वस्तुतां 
।</p>
<p>तरी न घडे गा सर्वथा । ऐक आतां सांगेन ॥२९॥</p>
</section>
<section>
<p>बद्ध-मुक्त-अवस्था । माझे स्वरूपीं नाहीं तत्त्वतां 
।</p>
<p>हे गुणकार्याची वार्ता । संबंधु तत्त्वतां मज नाहीं 
॥३०॥</p>
</section>
<section>
<p>माझ्या निजस्वरूपाच्या ठायीं । बद्धमुक्तता दोनी 
नाहीं ।</p>
<p>बद्धता मुक्तता गुणांच्या ठायीं । आभासे पाहीं 
गुणकार्यें ॥३१॥</p>
</section>
<section>
<p>गुण ते समूळ मायिक । मी गुणातीत अमायिक ।</p>
<p>सत्यासी जैं बाधे लटिक । तैं मृगजळीं लोक बुडाले 
॥३२॥</p>
</section>
<section>
<p>चित्रींचेनि हुताशनें । जैं जाळिजती पुरें पट्टणें 
।</p>
<p>कां स्वप्नींचेनि महाधनें । वेव्हारा होणें जागृतीं 
॥३३॥</p>
</section>
<section>
<p>सूर्यासी प्रतिबिंब गिळी । छाया पुरुषातें आकळी 
।</p>
<p>समुद्र बुडे मृगजळीं । तैं मज गुणमेळीं बद्धता ॥३४॥</p>
</section>
<section>
<p>जैं जिभेसी केंसु निघे । जैं तळहातीं वृक्ष लागे 
।</p>
<p>डोळ्यांमाजीं पर्वत रिगे । तैं मी गुणसंगें अतिबद्धु 
॥३५॥</p>
</section>
<section>
<p>आकाश खोंचे सांबळीं । काजळ लागे वारया निडळीं ।</p>
<p>कां विजूचे कपाळीं । बाशिंग सबळी बांधावें ॥३६॥</p>
</section>
<section>
<p>गगन तुटोनि समुद्रीं बुडे । सपर्वत धरा वारेनि उडे 
।</p>
<p>सूर्य अडखळोनि अंधारीं पडे । तरी मी सांपडे गुणांत 
॥३७॥</p>
</section>
<section>
<p>अंतरिक्षगगनीं सरोवर । त्यामाजीं कमळें मनोहर ।
</p>
<p>तो आमोद सेविती भ्रमर । ऐसें साचार जैं घडे ॥३८॥</p>
</section>
<section>
<p>तैं मी आत्मा गुणसंगे । नाना विषयभोग संभोगें ।</p>
<p>मग त्या विषयांचेनि पांगे । हो‌ईन अंगें गुणबद्धु 
॥३९॥</p>
</section>
<section>
<p>त्रिगुण-अंगीकारें वर्ततां । गुणकार्य-तदात्मता 
।</p>
<p>तेणें बद्ध-मुक्त-अवस्था । भासे वृथा भ्रांतासी 
॥४०॥</p>
</section>
<section>
<p>गुणा आत्म्यासी भिन्नता । म्हणसी मानली तत्त्वतां 
।</p>
<p>परी गुणसंगें आत्मा असतां । अवश्य विकारिता ये‌ईल 
॥४१॥</p>
</section>
<section>
<p>अग्निसंगें पात्र तप्त । पात्रतापें जळ संतप्त 
।</p>
<p>जळतापें धान्यपाकु होत । तेवीं विकारवंत नव्हे 
आत्मा ॥४२॥</p>
</section>
<section>
<p>अग्नितापा‌आंत । आकाश नव्हे संतप्त ।</p>
<p>तेवीं गुणसंगा आंत । विकारवंत नव्हे आत्मा ॥४३॥</p>
</section>
<section>
<p>नट अंधत्वें अवगला । परी तो आंधळा नाहीं जाहला ।</p>
<p>तैसा आत्मा गुणसंगें क्रीडला । तरी असे संचला निर्गुणत्वें 
॥४४॥</p>
</section>
<section>
<p>नटु अंधत्वें नव्हे अंधु । आत्मा गुणसंगें नव्हे 
बद्धु ।</p>
<p>गुण मायिक आत्मा शुद्धु । या त्या संबंधु असेना ॥४५॥</p>
</section>
<section>
<p>आत्मा व्यापक गुण परिच्छिन्न । याही हेतु न घडे बंधन 
।</p>
<p>सकळ समुद्राचे प्राशन । केवीं रांजण करूं शके ॥४६॥</p>
</section>
<section>
<p>मोहरीमाजीं मेरु राहे । पशामाजीं पृथ्वी समाये 
।</p>
<p>मुंगी गज गिळोनि जाये । खद्योत खाये सूर्यातें ॥४७॥</p>
</section>
<section>
<p>मशकु ब्रह्मांडातें आकळी । पतंगु प्रळयानळ गिळी 
।</p>
<p>तरी आत्मा गुणाचे मेळीं । गुणकल्लोळीं बांधवे ॥४८॥</p>
</section>
<section>
<p>यापरी न संभवे बद्धता । बद्धतेसवें गेली मुक्तता 
।</p>
<p>बद्धमुक्त‍अवस्थांपरता । जाण तत्त्वतां आत्मा 
मी ॥४९॥</p>
</section>
<section>
<p>स्वप्नींचा अत्यंत सुकृती । अथवा महापापी दुष्कृती 
।</p>
<p>दोन्ही मिथ्या जेवीं जागृतीं । तेवीं बद्धमुक्ती 
आत्मत्वीं ॥५०॥</p>
</section>
<section>
<p>हो कां जीवात्म्यासीची बद्धता । सत्य नाहीं गा तत्त्वतां 
।</p>
<p>मा मज परमात्म्यासी अवस्था । बद्धमुक्तता ते कैंची 
॥५१॥</p>
</section>
<section>
<p>बिंबीं प्रतिबिंबी नाहीं । मध्येंचि आरिशाचे टायीं 
।</p>
<p>मळ बैसले ते पाहीं । प्रतिबिंबाचे देहीं लागले दिसती 
॥५२॥</p>
</section>
<section>
<p>तो मळु जैं पडे फेडावा । तैं आरिसाची साहणें तोडावा 
।</p>
<p>परी प्रतिबिंब त्या साहणे धरावा । हें सद्‍भावा 
मिळेना ॥५३॥</p>
</section>
<section>
<p>तेवीं जीवीं शिवीं दोष नाहीं । दोष अंतःकरणाच्या 
ठायीं ।</p>
<p>तें चित्त शुद्ध केल्या पाहीं । बंधमोक्षां दोंही 
बोळवण ॥५४॥</p>
</section>
<section>
<p>तैसें आविद्यक हें सकळ । गुणकार्य नानामळ ।</p>
<p>जीवा अंगीं प्रबळ । मूढमती स्थूल स्थापिती ॥५५॥</p>
</section>
<section>
<p>जैं सत्त्वें गुण निरसे सबळ । तैं आविद्यक फिटती 
मळ ।</p>
<p>तेचि सद्विद्या होय निर्मळ । जीवचि केवळ शिव होये 
॥५६॥</p>
</section>
<section>
<p>तेव्हां जीवशिव हीं नामें दोनी । जातीं मजमाजीं 
समरसोनी ।</p>
<p>तैं मीच एकवांचूनी । आन जनीं वनीं असेना ॥५७॥</p>
</section>
<section>
<p>जीवभावनें मीचि जीवु । शिवभावनें मीचि शिवु ।</p>
<p>मी एकला ना नव्हे बहु । माझा अनुभवु मीचि जाणें ॥५८॥</p>
</section>
<section>
<p>झणीं आशंका धरिशी येथ । ’जरी जीव शिव तूंचि समस्त 
।</p>
<p>तरी ते शुकवामदेवचि कां मुक्त । येरां म्हणत जड जीव 
॥५९॥</p>
</section>
<section>
<p>जरी तूंचि जीवरूपें तत्त्वतां । तरी हे ऐशि कां विषमता 
।</p>
<p>शुकवामदेवांची अवस्था । वेदशास्त्रार्था सम्मत 
॥६०॥</p>
</section>
<section>
<p>तींही लोकांमाजीं जाण । वेदवचन तंव प्रमाण ।</p>
<p>हें बोलणें विलक्षण । अप्रमाण जैं मानिशी’ ॥६१॥</p>
</section>
<section>
<p>हो कां वेद म्हणे जें निश्चित । तें बोलणें माझें 
निःश्वसित ।</p>
<p>तो मी स्वमुखीं जे बोलत । तें तूं अयुक्त म्हणतोसी 
॥६२॥</p>
</section>
<section>
<p>जो मी वेदांचा वेदवक्ता । सकळ शास्त्रांचा मूळकर्ता 
।</p>
<p>त्या माझें वचन म्हणसी वृथा । अतियोग्यता तुज आली 
॥६३॥</p>
</section>
<section>
<p>वेदांचें जाण त्रिविध बंड । त्रिकांडीं केला तो 
त्रिखंड ।</p>
<p>वेदबळें बा पाखंड । वाजवी तोंड अव्हासव्हा ॥६४॥</p>
</section>
<section>
<p>भासले बहुसाल मतभेद । वेदबळें नाना वाद ।</p>
<p>तो वेद माझा परोक्षवाद । तेणें तत्त्वावबोध केवीं 
होय ॥६५॥</p>
</section>
<section>
<p>शब्दज्ञान ब्रह्मज्ञान । बाह्यदृष्टीं समसमान 
।</p>
<p>जेवीं वाल आणि वालभर सुवर्ण । तुकितां पूर्ण समता 
आली ॥६६॥</p>
</section>
<section>
<p>परी वाला सुवर्णा समता । मोलें कदा नव्हे तत्त्वतां 
।</p>
<p>तेवीं वेदवादयोग्यता । ब्रह्मानुभविता सम नव्हे 
॥६७॥</p>
</section>
<section>
<p>जो मी हरिहरां प्रमाण । त्या माझें वचन अप्रमाण ।
</p>
<p>तूं म्हणसी हा ज्ञानाभिमान । हेंही जाणपण सांडावें 
॥६८॥</p>
</section>
<section>
<p>माझें वचन सत्याचें सत्य । सत्य मानूनि निश्चित 
।</p>
<p>येणें भावें साधे परमार्थ । हें ब्रह्मलिखित मद्वाक्य 
॥६९॥</p>
</section>
<section>
<p>उद्धवा मज पाहतां । वसिष्ठवामदेवादि समस्तां ।</p>
<p>न देखे बद्ध आणि मुक्तता । हा माझा तत्त्वतां निजबोधु 
॥७०॥</p>
</section>
<section>
<p>मुक्तांचिये दृष्टीं । मुक्तच दिसे सकल सृष्टी 
।</p>
<p>तेथें शुकवामदेवांची गोष्टी । वेगळी पाठीं केवीं 
राहे ॥७१॥</p>
</section>
<section>
<p>बद्धमुक्तांहूनि भिन्न । परमात्मा मी चिद्‍घन ।
</p>
<p>जरी म्हणसी जीवासी बंधन । तेहीं सत्यत्वें जाण घडेना 
॥७२॥</p>
</section>
<blockquote>
<section>
<p><br/></p>

<p>शोकमोहौ सुखं दुःखं देहापत्तिश्च मायया ।</p>
<p>स्वप्नो यथात्मनः ख्यातिः संसृतिर्न तु वास्तवी 
॥ २ ॥</p>
<p><br/></p>
</section>
</blockquote>
<section>

<p>दोन मुहूर्त स्वप्नवृत्ती । त्यामाजीं देखे जन्मपंक्ती 
।</p>
<p>तेथें पावला नाना याती । तेवीं मिथ्या प्रतीती भवभावा 
॥७३॥</p>
</section>
<section>
<p>नसता आभासु मावळे ठायीं । त्यालागीं हाहाकारु उठे 
देहीं ।</p>
<p>गेले मेले नाहीं नाहीं । ’शोक’ पाहीं त्या नांव ॥७४॥</p>
</section>
<section>
<p>भग्नपात्रीं भरिलें जळ । तेथें बिंबलें चंद्रमंडळ 
।</p>
<p>तें पात्र पोटेंशीं धरी बाळ । रत्‍न प्रबळ हें माझें 
॥७५॥</p>
</section>
<section>
<p>जळ गळोनि जाय सकळ । चंद्रमा हरपे तत्काळ ।</p>
<p>त्यालागी तळमळी तें बाळ । ’शोकु’ केवळ या नांव ॥७६॥</p>
</section>
<section>
<p>अथवा घटचंद्र धरूं जातां । तो न ये बालकाचे हाता 
।</p>
<p>यालागीं करी जे जे व्यथा । ’शोक’ सर्वथा या नांव 
॥७७॥</p>
</section>
<section>
<p>काढावया आरशांतील धन । करी दर्पणामाजीं खनन ।</p>
<p>फुटल्या नागवलों म्हणे जाण । ’शोक’ दारुण या नांव 
॥७८॥</p>
</section>
<section>
<p>नसते वस्तूच्या ठायीं जाण । मी माझें हा अभिमान ।
</p>
<p>तेंचि ’मोहाचें’ लक्षण । ममता दारुण ते संधी ॥७९॥</p>
</section>
<section>
<p>देखोनि मृगजळाचें तळें । येणें पिकती रायकेळें 
।</p>
<p>यालागीं मृगतृष्णेचीं जळें । आठै काळें राखतु ॥८०॥</p>
</section>
<section>
<p>मृगजळाकडे कोणी भंवे । त्यासी सक्रोधें भांडू धांवे 
।</p>
<p>अतिमोहित मोहस्वभावें । विवेकु न करवे सत्याचा 
॥८१॥</p>
</section>
<section>
<p>तेवीं पुत्रापासोन सुखप्राप्ती । माता पिता हो‌ईल 
म्हणती ।</p>
<p>शेखीं पुत्र अंगोठा दाविती । केवळ भ्रांति पुत्रमोहो 
॥८२॥</p>
</section>
<section>
<p>गंधर्वनगरींची रचना । देखोनि अभिलाष होय मना ।</p>
<p>ते घ्यावया मेळवी सेना । नानासूचना‌उपायें ॥८३॥</p>
</section>
<section>
<p>तैसा मिथ्या देहीं अभिमान । देहसंबंधाची ममता गहन 
।</p>
<p>हेंचि मोहाचें मूळ लक्षण । ममताभिमान प्राणियां 
॥८४॥</p>
</section>
<section>
<p>एवं अहं आणि ममता । हेचि मोहाची मातापिता ।</p>
<p>त्याचेनि उत्तरोत्तर वाढतां । जनमोहिता व्यामोह 
॥८५॥</p>
</section>
<section>
<p>प्रियविषयीं आसक्ति देख । त्याची नित्यप्राप्ती 
अनेक ।</p>
<p>त्याचि नांव म्हणती ’सुख’ । जेवीं चाखितां विख अति 
मधुर ॥८६॥</p>
</section>
<section>
<p>विषयप्राप्तीं जो हरिख । तया नांव म्हणती ’सुख’ 
।</p>
<p>विषयविनाश तेंचि ’दुःख’ । परम असुख त्या नांव ॥८७॥</p>
</section>
<section>
<p>शोक-मोह-सुख-दुःख । येणेंचि ’देहाची प्राप्ती’ देख 
।</p>
<p>देहाभिमानें देह अनेक । दुःखदायक भोगवी ॥८८॥</p>
</section>
<section>
<p>जे जेणें तीव्रध्यानें मरे । तो तेंचि हो‌ऊनि अवतरे 
।</p>
<p>कां जो निमे अतिद्वेषाकारें । तो द्वेषानुसारें 
जन्मतु ॥८९॥</p>
</section>
<section>
<p>सर्प मुंगुस पूर्ववृत्ती । वैराकारें जन्म पावती 
।</p>
<p>जे जे वासना उरे अंतीं । ते ते गती प्राण्यासी ॥९०॥</p>
</section>
<section>
<p>यालागीं हृदयामाजीं निश्चितीं । जे सबळ वासना उठे 
अंतीं ।</p>
<p>तो तो प्राणी पावे तिये गती । श्रुति बोलतीं पुराणें 
॥९१॥</p>
</section>
<section>
<p>पुरुषासवें वृथा छाया । तैशी ब्रह्मीं मिथ्या माया 
।</p>
<p>ते उपजवी गुणकार्या । देह भासावया मूळ ते ॥९२॥</p>
</section>
<section>
<p>जेवीं का स्वप्नीं एकलें मन । नानाकार होय आपण ।</p>
<p>तेवीं चैतन्याचें अन्यथाभान । तें हें जाण चराचर 
॥९३॥</p>
</section>
<section>
<p>एवं वस्तुतां संसार नाहीं । तेथें सुखदुःख कैंचें 
कायी ।</p>
<p>देहेंवीण छाया पाहीं । कोणें ठायीं उपजेल ॥९४॥</p>
</section>
<section>
<p>जें उपजलेंच नाहीं । तें काळें गोरें सांगों कायी 
।</p>
<p>अवघें स्वप्नप्राय पाहीं । वस्तुतां नाहीं संसारु 
॥९५॥</p>
</section>
<section>
<p>इहीं दोहीं श्लोकीं अगाधु । परिहरिला वस्तुविरोधु 
।</p>
<p>आतां प्रतीतीनें जो अनुरोधु । तो सत्यासी बाधु करूं 
न शके ॥९६॥</p>
</section>
<section>
<p>डोळां अंगुळी लाविती । तेणें दोन चंद्र आभासती ।
</p>
<p>गगनीं दों चंद्रा नाहीं वस्ती । मिथ्या प्रतीती 
निराकारीं ॥९७॥</p>
</section>
<blockquote>
<section>
<p><br/></p>

<p>विद्याविद्ये मम तनू विद्ध्युद्धव शरीरिणाम्‌ 
।</p>
<p>मोक्षबंधकरी आद्ये मायया मे विनिर्मिते ॥ ३ ॥</p>
<p><br/></p>
</section>
</blockquote>
<section>

<p>निजबोधें येत बोधा । ’ब्रह्माहमस्मि’ स्फुरे सदा 
।</p>
<p>ते जाण शुद्ध ’विद्या’ । जें अविद्याछेदक ॥९८॥</p>
</section>
<section>
<p>मी पापी मी सदा निर्दैवो । ऐसा नित्य स्फुरे भावो 
।</p>
<p>तेचि सबळ ’अविद्या’ पहा हो । जे नाना संदेहो उपजवी 
॥९९॥</p>
</section>
<section>
<p>एकी जीवातें घाली बंदी । एकी जीवाचें बंधन छेदी ।
</p>
<p>या दोनी माझ्या शक्ति अनादी । जाण त्रिशुद्धी उद्धवा 
॥१००॥</p>
</section>
<section>
<p>’तूं चिन्मात्र चैतन्यघन । चित्‍स्वरूपें वृत्तिशून्य 
।</p>
<p>तुज शक्ती कैंच्या जाण । निर्धर्मकपण सर्वदा ’ ॥१॥</p>
</section>
<section>
<p>उद्धवा हे आशंका वाया । कारण नाहीं करावया ।</p>
<p>या शक्ती जन्मवी माझी माया । जे न ये आया सुरनरां 
॥२॥</p>
</section>
<section>
<p>’सत्‌’ म्हणों तरी तत्काळ नासे । ’असत्‌’ म्हणों 
तरी आभासे ।</p>
<p>जिणें नामरूपांचें पिसें । लाविलें असे जगासी ॥३॥</p>
</section>
<section>
<p>नातुडे संतासंतबोली । माया ’अनिर्वचनीय’ झाली ।
</p>
<p>तिणें विद्या-अविद्या इये पिलीं । वाढविलीं निजपक्षीं 
॥४॥</p>
</section>
<section>
<p>आजि काळींच्या केल्या नव्हती । विद्या अविद्या 
अनादि शक्ती ।</p>
<p>बंधमोक्षातें भासविती । या दोनी वृत्ती मायेच्या 
॥५॥</p>
</section>
<section>
<p>ते ’माया’ तूं म्हणसी कोण । तुझी ’कल्पना’ ते माया 
पूर्ण ।</p>
<p>बद्धमुक्तता-स्फुरण । तीमाजीं जाण स्फुरताति ॥६॥</p>
</section>
<section>
<p>बंधमोक्षांची राहती स्थिती । ते मी सांगेन तुजप्रती 
।</p>
<p>ऐक उद्धवा निश्चितीं । यथानिगुतीं निवाडें ॥७॥</p>
</section>
<section>
<p>स्वप्नीं न देखे आराधन । ज्यासी नाहीं माझें भजन 
।</p>
<p>अविद्या त्यामाजीं संपूर्ण । प्रबळ जाण वाढत ॥८॥</p>
</section>
<section>
<p>तो माझ्या ठायीं अतिसादर । भजनशीळ आठौ प्रहर ।</p>
<p>तेंचि ब्रह्मविद्येचे घर । तेथें निरंतर ते वाढे 
॥९॥</p>
</section>
<section>
<p>जेथ माझ्या भजनाचा उल्हासु । तेथ अविद्येचा निरासु 
।</p>
<p>तोचि ब्रह्मविद्येचा प्रवेशु । हा अतिविश्वासु 
भक्तांचा ॥११०॥</p>
</section>
<section>
<p>येथ बद्धाचें कारण । आणि मोक्षाचें साधन ।</p>
<p>भक्तीचें दृढ स्थापन-। अर्थास्तव जाण बोलिलों ॥११॥</p>
</section>
<section>
<p>’ज्या बंधमोक्ष दोनी वृत्ती । त्या तूं मायेच्या 
म्हणसी शक्ती ।</p>
<p>तेव्हां माया झाली मोक्षदाती । हें केवीं श्रीपति 
घडेल ॥१२॥</p>
</section>
<section>
<p>जरी माया झाली मोक्षदाती । तरी कां करावी तुझी भक्ती 
।</p>
<p>हेंचि सत्य काय श्रीपती । सांग निश्चितीं निवाडु’ 
॥१३॥</p>
</section>
<section>
<p>कृष्ण म्हणे उद्धवासी । स्वयें चलन नाहीं छायेसी 
।</p>
<p>तेवीं सामर्थ्य नाहीं मायेसी । केवीं मोक्षासी 
ते दे‌ईल ॥१४॥</p>
</section>
<section>
<p>जो मायेचा नियंता । तो विष्णु मोक्षाचा दाता ।</p>
<p>तोडूनि जीवाची बद्धता । सायुज्यता देतसे ॥१५॥</p>
</section>
<section>
<p>म्हणशी अविद्या-कामकर्मादृष्टें । जीवासी बंधन 
लागे मोठें ।</p>
<p>तें ब्रह्मविद्या-निष्कर्में तुटे । हा बोध करी 
नेटें गुरु श्रुतिद्वारा ॥१६॥</p>
</section>
<section>
<p>’येथ विष्णु काय झाला कर्ता । मा तो हो‌ईल मोक्षदाता’ 
।</p>
<p>हे विकल्पाची वार्ता । न घडे सर्वथा उद्धवा ॥१७॥</p>
</section>
<section>
<p>गुरुरूपें विष्णु जाण । श्रुत्यर्थ विष्णुचि आपण 
।</p>
<p>शमदमादि साधन । तेंही जाण विष्णुचि ॥१८॥</p>
</section>
<section>
<p>शिष्यबुद्धीसी बोधकता । विष्णुचि जाण तत्त्वतां 
।</p>
<p>यापरी गा निजभक्तां । मोक्षदाता श्रीविष्णु ॥१९॥</p>
</section>
<section>
<p>त्या मोक्षाचा जो परिपाक । ते समाधि श्रीविष्णुचि 
देख ।</p>
<p>समाधीचें समाधिसुख । आवश्यक श्रीविष्णु ॥१२०॥</p>
</section>
<section>
<p>परमात्मा परिपूर्ण । तो मी विष्णु ब्रह्मसनातन 
।</p>
<p>भक्तभवपाशमोचन । कृपाळू जाण करीतसें ॥२१॥</p>
</section>
<section>
<p>गत श्लोकींचेनि अनुवादें । ’शरीरिणाम्‌’ येणें 
पदें ।</p>
<p>जीवासी बद्धपण उद्‍बोधे । तेंही विनोदें निवारितसे 
॥२२॥</p>
</section>
<section>
<p>एकाशीच बद्धमुक्तता । घडे न घडे तत्त्वतां ।</p>
<p>या उद्धवाच्या प्रश्नार्था । विशद आतां करीतसे 
॥२३॥</p>
</section>
<blockquote>
<section>
<p><br/></p>

<p>एकस्यैव ममांशस्य जीवस्यैव महामते ।</p>
<p>बन्धोऽस्याविद्ययानादिर्विद्यया च तथेतरः ॥ ४ 
॥</p>
<p><br/></p>
</section>
</blockquote>
<section>

<p>रितीवाढी असे अग्नीशी । तेथ फुणगे उसळले आकाशीं 
।</p>
<p>रितीवाढी नाहीं स्वरूपासी । अंश भासावयासी ठावो 
कैंचा ॥२४॥</p>
</section>
<section>
<p>जेणें पाविजे निजबोधातें । ते बुद्धी उद्धवापाशीं 
वर्ते ।</p>
<p>यालागीं कृष्ण म्हणे ’महामते’ । उद्धवातें अतिप्रीतीं 
॥२५॥</p>
</section>
<section>
<p>अतिप्रीतीं पुरस्करून । उद्धवासी म्हणे सावधान 
।</p>
<p>ये श्लोकींचा अर्थ गहन । ते धारणा जाण धरावी ॥२६॥</p>
</section>
<section>
<p>यालागीं कृष्णजगजेठी । उद्धवाची पाठी थापटी ।</p>
<p>अतिगुह्याची गुह्य गोष्टी । तुझे कृपेसाठीं मी 
बोलतों ॥२७॥</p>
</section>
<section>
<p>पाठी थापटावयामिसें जाण । करीत स्वशक्तिसंचरण ।
</p>
<p>तेणें अद्वयबोधलक्षण । उद्धवासी जाण प्रकाशी ॥२८॥</p>
</section>
<section>
<p>जीव एकचि त्रिजगतीं । हें जाण उद्धवा निश्चितीं 
।</p>
<p>जेवीं नाना दीपांचिया दीप्ती । तेजाची ज्योति अभिन्न 
॥२९॥</p>
</section>
<section>
<p>दोनी दीप एक होती । तैशी टिवळीं ऐक्या न येती ।</p>
<p>जडत्वापाशीं भेदप्राप्ती । ऐक्यवृत्ती अजडत्वीं 
॥१३०॥</p>
</section>
<section>
<p>चंदनकुटके बहुवस । परी सर्वीं एकुचि सुवास ।</p>
<p>तेवीं जीवरूपें मी अविनाश । परमपरेश आभासे ॥३१॥</p>
</section>
<section>
<p>’जीवरूपें तूं श्रीकृष्ण । हें सत्य मानावें वचन 
।</p>
<p>तैं भवपाशादि बंधन । तुजचि जाण आदळलें ’ ॥३२॥</p>
</section>
<section>
<p>ऐशी कल्पिशी जरी वार्ता । ते मज न घडे गा सर्वथा ।
</p>
<p>जेवीं शरीरासी प्राण चाळिता । शरीर‍अवस्था त्या 
नाहीं ॥३३॥</p>
</section>
<section>
<p>लिंगशरीरीं स्वयंभ । जीव तो मदंशें प्रतिबिंब ।
</p>
<p>त्यासी देहादि बंधनभांब । मिथ्या विडंब आभासे ॥३४॥</p>
</section>
<section>
<p>घटें आवरिला अवकाश । त्या नांव म्हणती ’घटाकाश’ 
।</p>
<p>घटभंगें त्या नव्हे नाश । तेवीं मी अविनाश जीवत्वीं 
॥३५॥</p>
</section>
<section>
<p>थिल्लरीं प्रतिबिंबला सविता । तो गगन सांडोनि थिल्लरा‌आंतौता 
।</p>
<p>नाहीं रिघाला तत्त्वतां । तेवीं मी जीवत्वा अलिप्त 
॥३६॥</p>
</section>
<section>
<p>रवि थिल्लरीं बिंबला दिसे । तेवीं मी लिंगदेहीं 
आभासें ।</p>
<p>मिथ्या तेथींचें भोगपिसें । तें बंधन कैसें मज लागे 
॥३७॥</p>
</section>
<section>
<p>येथें बोलणें न लगे बहु । प्रतिबिंबा नांव ’जीवु’ 
।</p>
<p>मुख्य बिंब तो मी ’शिवु’ । विशद उगवु हा जाण ॥३८॥</p>
</section>
<section>
<p>तळाव विहिरीं नाना थिल्लरीं । सूर्यु प्रतिबिंबे 
त्यांमाझारीं ।</p>
<p>तितुकीं रूपें दिवाकरीं । पाहतां अंबरी तंव नाहीं 
॥३९॥</p>
</section>
<section>
<p>तैसें एकासी जें अनेकत्व । तें मिथ्या जाण जीवत्व 
।</p>
<p>हें भागवताचें निजतत्त्व । शुद्ध सत्त्व ज्ञानाचें 
॥१४०॥</p>
</section>
<section>
<p>थिल्लरीं प्रतिबिंबला सविता । चंचल निश्चल मळिनता 
।</p>
<p>हे थिल्लराचे गुण तत्त्वतां । प्रतिबिंबमाथां मानिती 
॥४१॥</p>
</section>
<section>
<p>तेवीं शिवासी बाधकता । पाहतां नाहीं गा सर्वथा ।
</p>
<p>हें अविद्याकार्य तत्त्वतां । जीवाचे माथां मानिती 
॥४२॥</p>
</section>
<section>
<p>एवं मिथ्या जीवभेद सर्वथा । त्यासी बद्धता आणि मुक्तता 
।</p>
<p>विद्या अविद्या निजपक्षपाता । दावी तत्त्वतां निजकर्में 
॥४३॥</p>
</section>
<section>
<p>त्या जीव‍आभासासी प्रस्तुत । नित्यबद्ध नित्यमुक्त 
।</p>
<p>एकासी दोनी अवस्था येथ । असे दावित विद्या अविद्या 
॥४४॥</p>
</section>
<section>
<p>जेवीं जळीं बिंबला सविता । त्या जळाची चंचळनिश्चळता 
।</p>
<p>या प्रतिबिंबासीच अवस्था । मुख्य सविता ते नेणें 
॥४५॥</p>
</section>
<section>
<p>तेवीं जीवांची बद्धमुक्तता । परमात्म्यासी नलगे 
सर्वथा ।</p>
<p>जेवीं का अंधारींच्या खद्योता । न देखे सविता कल्पांती 
॥४६॥</p>
</section>
<section>
<p>जळीं आकाश दिसे बुडालें । परी तें कांही नाहीं झालें 
वोलें ।</p>
<p>तेवीं अविद्येसी अलिप्त ठेलें । असें संचलें निजरूप 
॥४७॥</p>
</section>
<section>
<p>एक बद्ध एक मुक्त । हें जीवामाजीं भासत ।</p>
<p>तेंही मी सांगेन निश्चित । सावचित्त परियेसीं ॥४८॥</p>
</section>
<section>
<p>सहस्रघटीं जळ भरितां । एकचि सहस्रधा दिसे सविता 
।</p>
<p>तेथ ये घटींची जी अवस्था । त्या घटस्था लागेना ॥४९॥</p>
</section>
<section>
<p>तेथ जो घट होय चंचळु । त्यांतील प्रतिबिंब लागे अंदोळूं 
।</p>
<p>परी दुजे घटीं जें निश्चळु । तें नव्हें चंचळु याचेनि 
॥१५०॥</p>
</section>
<section>
<p>तेथ एकें दैवबळें । सूक्ष्म छिद्रें घटजळ गळे ।</p>
<p>तें प्रतिबिंब निजबिंबीं मिळे । येर सकळें तैसींचि 
॥५१॥</p>
</section>
<section>
<p>तेवीं गुरुकृपा‌उजियेडें । ज्याचें लिंगदेह विघडे 
।</p>
<p>त्यासी परमात्म्यासी ऐक्य घडे । येर ते बापुडे देहबंदीं 
॥५२॥</p>
</section>
<section>
<p>हेंचि निरूपण पुढें । श्लोकसंगती सुरवाडें ।</p>
<p>तें मी सांगेन वाडेंकोडें । अतिनिवाडें निश्चित 
॥५३॥</p>
</section>
<blockquote>
<section>
<p><br/></p>

<p>अथ बद्धस्य मुक्तस्य वैलक्षण्यं वदामि ते ।</p>
<p>विरुद्धधर्मिणोस्तात स्थितयोरेकधर्मिणि ॥ ५ ॥</p>
<p><br/></p>
</section>
</blockquote>
<section>

<p>येणेंचि प्रसंगें जाण । मागील तुझे जे प्रश्न ।</p>
<p>बद्धमुक्तांचे लक्षण । तेहीं निरूपण सांगेन ॥५४॥</p>
</section>
<section>
<p>दोघांही देहीं असतां । दिसे विरुद्ध धर्म स्वभावतां 
।</p>
<p>एक तो सदा सुखी सर्वथा । एक दुःखभोक्ता अहर्निशीं 
॥५५॥</p>
</section>
<section>
<p>येथ विलक्षणता दों प्रकारीं । एक ते जीव-ईश्वरामाझारीं 
।</p>
<p>एक ते जीवांसी परस्परी । बद्ध मुक्त निर्धारीं निश्चित 
॥५६॥</p>
</section>
<section>
<p>पहिली जीवेश्वरांची कथा । तुज मी सांगेन विलक्षणता 
।</p>
<p>मग जीवाची बद्धमुक्तता । विशद व्यवस्था सांगेन 
॥५७॥</p>
</section>
<section>
<p>जीवेश्वरांचें वैलक्षण्य । अडीच श्लोकीं निरूपण 
।</p>
<p>स्वयें सांगताहे नारायण । भाग्य पूर्ण उद्धवाचें 
॥५८॥</p>
</section>
<blockquote>
<section>
<p><br/></p>

<p>सुपर्णावेतौ सदृशौ सखायौ यदृच्छयैतौ कृतनीडौ च 
वृक्षे ।</p>
<p>एकस्तयोः खादति पिप्पलान्नम्‌ अन्यो निरन्नोऽपि 
बलेन भूयान्‌ ॥ ६ ॥</p>
<p><br/></p>
</section>
</blockquote>
<section>

<p>’सुपर्ण’ म्हणिजे पक्षी । ये वृक्षींचा जाय ते वृक्षीं 
।</p>
<p>तैसा देही देहांतरातें लक्षी । यालागीं ’पक्षी’ 
म्हणिजेत ॥५९॥</p>
</section>
<section>
<p>पक्ष्यांच्या ऐशी यांची गती । हा देह सांडूनि त्या 
देहा जाती ।</p>
<p>’पक्षी’ म्हणावया हे उपपत्ती । जाण निश्चितीं उद्धवा 
॥१६०॥</p>
</section>
<section>
<p>एवं आत्मा देहाहूनि भिन्न । तें सांगितलें उपलक्षण 
।</p>
<p>देहात्मवादाचें खंडन । प्रसंगी जाण दाखविलें ॥६१॥</p>
</section>
<section>
<p>आत्मा देह सर्वथा न घडे । देहबुद्धी धरणें तें तंव 
कुडें ।</p>
<p>हें उद्धवासी फाडोवाडें । निजनिवाडें दावित ॥६२॥</p>
</section>
<section>
<p>देहबुद्धीचिया पोटी । जन्ममरणांचिया कोटी ।</p>
<p>स्वर्गनरकांची आटाटी । देहबुद्धि गांठी जीवशिवपणें 
॥६३॥</p>
</section>
<section>
<p>दोघेही चिद्‌रूपें सारखे । कधीं न होती आनासारिखे 
।</p>
<p>अनादि हे दोघे सखे । अति नेटके जिवलग ॥६४॥</p>
</section>
<section>
<p>काळें अकाळें सकाळें । नव्हती येरयेरांवेगळे ।</p>
<p>एकत्र वर्तती खेळेमेळें । निजप्रांजळें सख्यत्वें 
॥६५॥</p>
</section>
<section>
<p>प्रभा दीपु दवडिना वेगळा । दीपु प्रभेसी नव्हे निराळा 
।</p>
<p>तेवीं जीवशिवांचा मेळा । एकत्र स्वलीळा नांदती 
स्वयें ॥६६॥</p>
</section>
<section>
<p>जीवु इच्छी जें जें कांहीं । तें तें वासनेसरिसें 
पाहीं ।</p>
<p>ईश्वर पुरवी सर्वही । विमुख कांही हों नेणें ॥६७॥</p>
</section>
<section>
<p>अंतकाळीं जें जीव मागे । तें अलोट ईश्वर देवों लागे 
।</p>
<p>आणि ईश्वर‍आज्ञेचेनि योगें । जीवु सर्वांगें वर्तत 
॥६८॥</p>
</section>
<section>
<p>ईश्वर‌आज्ञा त्रिशुद्धी । जीवें जीव सर्वस्वें 
वंदी ।</p>
<p>होय नव्हे न म्हणे कधीं । अभिनव सिद्धी सखेपणाची 
॥६९॥</p>
</section>
<section>
<p>नवल सख्यत्वाची परी । ईश्वरु जैसें जैसें प्रेरी 
।</p>
<p>जीवु तैसें तैसें करी । निमेषभरी ढळेना ॥१७०॥</p>
</section>
<section>
<p>निमेष आरंभोनि जन्मवरी । जीवु ईश्वराची आज्ञा करी 
।</p>
<p>ईश्वरु जीवाचा साहाकारी । परस्परीं निजसखे ॥७१॥</p>
</section>
<section>
<p>जीवु अत्यंत अडलेपणें । ईश्वरासी धांव धांव म्हणे 
।</p>
<p>तो तत्काळ पावे धांवणें । करी सोडवणें जीवाचें ॥७२॥</p>
</section>
<section>
<p>एवं शिवाचे आज्ञे जीवु राहे । जीवपण गेलिया शिवीं 
समाये ।</p>
<p>जीवालागीं हा शिवपणा वाहे । येरवीं राहे सांडूनि 
॥७३॥</p>
</section>
<section>
<p>ऐसें सखेपण यांचें । केवीं अनुवादवे वाचें ।</p>
<p>उद्धवा हें मीचि जाणें साचें । या सखेपणाचें सौजन्य 
॥७४॥</p>
</section>
<section>
<p>जीव ईश्वरा‌आधीन । हें दृढ केलें संस्थापन ।</p>
<p>अनीश्वरवादाचें खंडण । प्रसंगें जाण दाविलें ॥७५॥</p>
</section>
<section>
<p>अनीश्वरवादु खंडितां । खंडिली कर्मपाखंडवार्ता 
।</p>
<p>कर्मपाखंडाच्या मता । ईश्वरता न मानिती ॥७६॥</p>
</section>
<section>
<p>म्हणती चित्तधर्म ईश्वरासी । तंव चिद्‌रूपता स्थापूनि 
त्यासी ।</p>
<p>निराकरिलें चित्तधर्मासी । अनायासीं चिद्‌रूपें 
॥७७॥</p>
</section>
<section>
<p>नाना परीचें अतिचिंतन । त्याचि नांव ’चित्त’ जाण 
।</p>
<p>चित्तेंवीण निश्चळपण । तेंचि ’चैतन्य’ उद्धवा ॥७८॥</p>
</section>
<section>
<p>धर्माधर्म न विचारितां । म्हणती ईश्वरु मोक्षदाता 
।</p>
<p>हे भक्तपाखंडी कथा । स्थापूनि चिद्‌रूपता निवारी 
॥७९॥</p>
</section>
<section>
<p>टिळे-माळा-मुद्राधारणें । लावूनि संतांसीं निंदिलें 
जेणें ।</p>
<p>पाप राहटे भक्तपणें । त्यासी नारायणें नुद्धरिजे 
॥१८०॥</p>
</section>
<section>
<p>अंतरींचें सर्व जाणता मी । यालागीं नांवें ’अंतर्यामी’ 
।</p>
<p>तो शाब्दिकवचनधर्मी । चाळविला अधर्मी केवीं जाये 
॥८१॥</p>
</section>
<section>
<p>मी ज्ञानस्वरूप तत्त्वतां । सर्वद्रष्टा सर्वज्ञाता 
।</p>
<p>तो मी धर्माधर्म न विचारतां । मोक्षदाता हें न घडे 
॥८२॥</p>
</section>
<section>
<p>धरोनियां भक्तभावो । पाप राहाटे जो स्वयमेवो ।</p>
<p>याचि नामीं ’दांभिक’ पहा हो । त्यातें देवो नुद्धरी 
॥८३॥</p>
</section>
<section>
<p>’सदृशौ’ आणि ’सखायौ’ । धरोनि या पदांचा अन्वयो ।
</p>
<p>पाखंडमात्रातें पहा हो । स्वयें देवो उच्छेदी ॥८४॥</p>
</section>
<section>
<p>निरसोनि नाना मतांतरें । स्वमत करावया खरें ।</p>
<p>श्लोकींचीं पदें अतिगंभीरें । शारङ्गधरें वर्णिलीं 
॥८५॥</p>
</section>
<section>
<p>ते दोनी मिळोनियां पक्षी । नीड केलें देहवृक्षीं 
।</p>
<p>वृक्ष म्हणिजे कोणे पक्षीं । तीहीं लक्षीं लक्षणें 
॥८६॥</p>
</section>
<section>
<p>जननी‌उदर तेंचि आळ । पित्याचें रेत बीज सकळ ।</p>
<p>गर्भाधान पेरणी केवळ । संकल्पजळ वृद्धीसी ॥८७॥</p>
</section>
<section>
<p>सोहंभावाचा गुप्त अंकुरु । त्रिगुणभूमीं तिवणा 
डीरु ।</p>
<p>कोहंभावें वाढला थोरु । वृक्ष साकारु तेणें झाला 
॥८८॥</p>
</section>
<section>
<p>करचरणादि नाना शाखा । प्रबळबळें वाढल्या देखा ।
</p>
<p>अध‌ऊर्ध्व नखशिखा । वृक्षाचा निका विस्तारु ॥८९॥</p>
</section>
<section>
<p>तया देहबुद्धीचीं दृढ मूळें । विकल्प-पारंब्या 
तेणें मेळें ।</p>
<p>भूमी रुतल्या प्रबळबळें । कामाचे कोंवळे फुटती 
कोंब ॥१९०॥</p>
</section>
<section>
<p>तेथ कर्मांचीं पानें । निबिड दाटलीं अतिगहनें ।
</p>
<p>मोहममतेचे घोंस तेणें । सलोभपणें दाटले ॥९१॥</p>
</section>
<section>
<p>ज्या उंचावल्या थोर शाखा । त्या फळीं फळोनि सुखदुःखां 
।</p>
<p>उतरल्या जी अधोमुखा । अधःपतनें देखा लोळती ॥९२॥</p>
</section>
<section>
<p>ऐशिया वृक्षामाजीं जाण । अतिगूढ गुप्त गहन ।</p>
<p>नीड केलें हृदयस्थान । जीवशिव आपण बैसावया ॥९३॥</p>
</section>
<section>
<p>जेथ जीव परमात्मा वसती । तरी देहाची जाहली सत्य प्राप्ती 
।</p>
<p>ऐसें कोणी कोणी म्हणती । तें मत श्रीपति निराकरी 
॥९४॥</p>
</section>
<section>
<p>पुरुषासवें लटकी छाया । तोडितां मोडितां नये घाया 
।</p>
<p>तैशी अनिर्वचनीय माझी माया । तेणें यदृच्छया नीड 
केलें ॥९५॥</p>
</section>
<section>
<p>जेवीं स्वप्नीं गृहाचारु निद्रिता । तेवीं जीवात्मा 
नीडीं वसता ।</p>
<p>हें मायामय सर्वथा । नव्हे वस्तुतां साचार ॥९६॥</p>
</section>
<section>
<p>येणें निरूपणें गोविंदु । नैयायिक मताचा कंदु ।
</p>
<p>समूळ केला त्याचा उच्छेदु । देहसंबंधु मिथ्यात्वें 
॥९७॥</p>
</section>
<section>
<p>ऐशियाही या वृक्षासी । जन्मादि निमेषोन्मेषीं ।
</p>
<p>काळु छेदीतसे अहर्निशीं । बाळादि वयसांसी छेदकु 
॥९८॥</p>
</section>
<section>
<p>तया वृक्षाचीं फळें । तुरटें निखटें तोडाळें ।</p>
<p>पक्के अपक्के सकळें । ज्यांसी ’पिप्पलें’ म्हणताति 
॥९९॥</p>
</section>
<section>
<p>त्या दों पक्ष्यांमाजीं तत्त्वतां । जो जीवपणें 
बोलिजेता ।</p>
<p>तो या कर्मफळांचा भोक्ता । जीं नाना व्यथादायकें 
॥२००॥</p>
</section>
<section>
<p>जीं फळें खातां पोट न भरे । खादल्या दारुण दुर्जरें 
।</p>
<p>जेणें भवचक्रीं पडोनि फिरे । तरी अत्यादरें सेवितु 
॥१॥</p>
</section>
<section>
<p>दुजा फळें खातां खुणा वारी । जीवासी त्या फळाची गोडी 
भारी ।</p>
<p>अखंड जाहला फळाहारी । वारिलें न करी शिवाचें ॥२॥</p>
</section>
<section>
<p>फळें सेविता अहर्निशीं । तिळभरी शक्ति नाहीं जीवासी 
।</p>
<p>अशक्त देखोनियां त्यासी । काळ पाशीं बांधितु ॥३॥</p>
</section>
<section>
<p>जो इयें सेवी कर्मफळें । तो तत्काळ बांधिजे काळें 
।</p>
<p>दुजा कर्मफळा नातळे । त्यातें देखोनि पळे कळिकाळु 
॥४॥</p>
</section>
<section>
<p>जो कर्मफळातें न सेवितु । तो ज्ञानशक्तीनें अधिक 
अनंतु ।</p>
<p>सदा परमानंदें तृप्तु । असे डुल्लतु स्वानंदें 
॥५॥</p>
</section>
<section>
<p>उद्धवासी होय निजबोधु । यालागीं जीवशिवाचा भेदु 
।</p>
<p>अत्यादरें सांगें गोविंदु । निजात्मबोधु प्रांजळु 
॥६॥</p>
</section>
<blockquote>
<section>
<p><br/></p>

<p>आत्मानमन्यं च स वेद विद्वान्‌ अपिप्पलादो न तु 
पिप्पलादः ।</p>
<p>योऽविद्यया युक्‌ स तु नित्यबद्धो विद्यामयो यः 
स तु नित्यमुक्तः ॥ ७ ॥</p>
<p><br/></p>
</section>
</blockquote>
<section>

<p>जो कर्मफळातें न सेविता । जो स्वरूपाचा जाणता ।</p>
<p>द्रष्टा जीव-प्रपंचांचा तत्त्वतां । अलिप्तता निजज्ञानें 
॥७॥</p>
</section>
<section>
<p>जीवु प्रपंचाचा ज्ञाता । परी परमात्मा नेणे तत्त्वतां 
।</p>
<p>यालागीं भोगी भवव्यथा । कर्मफळें खातां अतिबद्धु 
॥८॥</p>
</section>
<section>
<p>जो कर्मफळें सेवी बापुडा । तो अंधपंगु झाला वेडा 
।</p>
<p>मी कोण हें नेणे फुडा । पडिला खोडां देहाचे ॥९॥</p>
</section>
<section>
<p>देहसंबंधा‌आंतु । प्रतिपदीं होय आत्मघातु ।</p>
<p>नाहीं जन्ममरणांसी अंतु । दुःखी होतु अतिदुःखें 
॥२१०॥</p>
</section>
<section>
<p>नश्वर विषयांचा छंदु । तेणें जीवु जाहला अतिबद्धु 
।</p>
<p>हा अविद्येचा संबंधु । लागला सुबद्धु देहवंतां 
॥११॥</p>
</section>
<section>
<p>जितुकी विषयाची अवस्था । तितुकी जीवासी ’नित्यबद्धता’ 
।</p>
<p>जो विषयातीत सर्वथा । ’नित्यमुक्तता’ ते ठायीं 
॥१२॥</p>
</section>
<section>
<p>जो विद्याप्राधान्यें नित्यमुक्तु । जो ज्ञानशक्तीनें 
शक्तिमंतु ।</p>
<p>सर्वव्यापकु सर्वीं अलिप्तु । तो ’नित्यमुक्तु’ 
बोलिजे ॥१३॥</p>
</section>
<section>
<p>सांगितली जीवाची नित्यबद्धता । प्रगट केली शिवाची 
मुक्तता ।</p>
<p>जीवाची जे बद्धमुक्तता । तेही आतां सांगतु ॥१४॥</p>
</section>
<section>
<p>उद्धवाप्रती श्रीकृष्ण । बद्धमुक्तांचें लक्षण 
।</p>
<p>दोघांचीही ऊणखूण । विचित्र जाण सांगेल ॥१५॥</p>
</section>
<blockquote>
<section>
<p><br/></p>

<p>देहस्थोऽपि न देहस्थो विद्वान्‌ स्वप्नाद्‌ यथोत्थितः 
।</p>
<p>अदेहस्थोऽपि देहस्थः कुमतिः स्वप्नदृग्‌ यथा ॥ 
८ ॥</p>
<p><br/></p>
</section>
</blockquote>
<section>

<p>बद्धमुक्तांचें मिश्र लक्षण । तीं श्लोकीं सांगेल 
जाण ।</p>
<p>केवळ मुक्ताचें सुलक्षण । गोड निरूपण सात श्लोकीं 
॥१६॥</p>
</section>
<section>
<p>देहीं असोनि देहबुद्धि नाहीं । हें मुक्ताचें ’मुक्तलक्षण’ 
पाहीं ।</p>
<p>यालागीं देहीं असोनि ’विदेही’ । म्हणिपे पाहीं 
या हेतू ॥१७॥</p>
</section>
<section>
<p>स्वप्नींचे राज्य आणि भीक । जागृतीं मिथ्या दोन्ही 
देख ।</p>
<p>तैसें देहादि जें सुखदुःख । तें मिथ्या देख मुक्तासी 
॥१८॥</p>
</section>
<section>
<p>जो स्वप्नी मरोनि जाळिला । तो जागृतीं नाहीं राख 
जाहला ।</p>
<p>तैसा प्रपंच मिथ्या जाणितला । ’मुक्त’ बोलिला त्या 
नांव ॥१९॥</p>
</section>
<section>
<p>स्वप्नींचें साधकबाधक । जागृतीं आठवे सकळिक ।</p>
<p>त्याचें बाधीना सुखदुःख । तैसें संसारिक मुक्तासी 
॥२२०॥</p>
</section>
<section>
<p>आतां ऐक बद्धाची स्थिती । तो वस्तुतां असे देहातीतीं 
।</p>
<p>परी ’मी देह’ हें मानी कुमती । दुःखप्राप्ती तेणें 
त्यासी ॥२१॥</p>
</section>
<section>
<p>जळीं देखे प्रतिबिंबातें । मी बुडालों म्हणोनि 
कुंथे ।</p>
<p>कोणी काढा काढा मातें । पुण्य तुमतें लागेल ॥२२॥</p>
</section>
<section>
<p>स्वप्नीं घाय लागले खड्गाचे । तेणें जागृतीं म्हणे 
मी न वांचें ।</p>
<p>ऐसें निबिड भरितें भ्रमाचें । तें बद्धतेचें लक्षण 
॥२३॥</p>
</section>
<section>
<p>स्वप्नींचें सुखदुःख नसतें । तें स्वप्नभ्रमें 
भोगितां कुंथे ।</p>
<p>तेवीं ’देह मी’ म्हणोनि येथें । नाना दुःखांते भोगितु 
॥२४॥</p>
</section>
<section>
<p>स्वस्वरूपाचें विस्मरण । तेणें विषयासक्ति दृढ 
जाण ।</p>
<p>संकल्प विकल्प अतिगहन । तेंचि लक्षण बद्धाचें ॥२५॥</p>
</section>
<section>
<p>आणिकें लक्षणें त्याचीं आतां । सांगतु असें तत्त्वतां 
।</p>
<p>भोग भोगोनि अभोक्ता । ते ’मुक्तावस्था’ परियेसीं 
॥२६॥</p>
</section>
<blockquote>
<section>
<p><br/></p>

<p>इन्द्रियैरिन्द्रियार्थेषु गुणैरपि गुणेषु च 
।</p>
<p>गृह्यमाणेष्वहं कुर्यान्‌ न विद्वान्‌ यस्त्वविक्रियः 
॥ ९ ॥</p>
<p><br/></p>
</section>
</blockquote>
<section>

<p>अवशेष प्रारब्धस्थितीं । मुक्तांची देहीं दिसे 
वस्ती ।</p>
<p>परी जागृती स्वप्न-सुषुप्तीं । देहस्थिती नातळे 
॥२७॥</p>
</section>
<section>
<p>छाया पुरुषाचेनि चळे । ते छायेसी पुरुष नातळे ।</p>
<p>तेवीं मिथ्या देह मुक्ताजवळें । कल्पांतकाळें येवों 
न शके ॥२८॥</p>
</section>
<section>
<p>आपुले छायेसी जाण । जेवीं बैसों न शके आपण ।</p>
<p>तेवीं मायादि तिन्ही गुण । जवळी असोन स्पर्शेना 
॥२९॥</p>
</section>
<section>
<p>इंद्रियद्वारा यथानिगुतीं । प्राप्त विषयांतें 
सेविती ।</p>
<p>परी सेविलें ऐसेंही नेणती । विषयस्फूर्ती स्फुरेना 
॥२३०॥</p>
</section>
<section>
<p>गुण पोखिती गुणावस्था । इंद्रियें घेतीं इंद्रियार्था 
।</p>
<p>मी उभयसाक्षी अकर्ता । चिन्मात्रतां अलिप्त ॥३१॥</p>
</section>
<section>
<p>तो इंद्रियाचेनि खेळेमेळें । सुखें विषयामाजीं 
जरी लोळे ।</p>
<p>तरी विकाराचेनि विटाळें । कदाकाळें मैळेना ॥३२॥</p>
</section>
<section>
<p>जेथ कामाची अतिप्रीती । तेथ लोभाची दृढ वस्ती ।</p>
<p>अथवा कामाची जेथ अप्राप्ती । तेथ महाख्याती क्रोधाची 
॥३३॥</p>
</section>
<section>
<p>मुक्त जाहला नित्य निष्काम । क्रोधलोभेंसी निमाला 
काम ।</p>
<p>तो स्वयें जाहला ’आत्माराम’ । विश्रामधाम जगाचें 
॥३४॥</p>
</section>
<section>
<p>एवं मुक्ताच्या ठायीं जाण । उपजों न शके पापपुण्य 
।</p>
<p>कामक्रोधादिवृत्तिशून्य । जाहला परिपूर्ण चिद्‍ब्रह्म 
॥३५॥</p>
</section>
<section>
<p>मुक्ताची विषयस्थिती । विषयीं स्फुरे ब्रह्मस्फूर्ती 
।</p>
<p>यालागीं पापपुण्यें नुपजती । नित्यमुक्ति तेणें 
त्यासी ॥३६॥</p>
</section>
<section>
<p>ऐशी मुक्ताची हे कथा । ऐक बद्धाचीही वार्ता ।</p>
<p>अकर्ताचि म्हणे मी कर्ता । येणेंचि सर्वथा गुंतला 
॥३७॥</p>
</section>
<blockquote>
<section>
<p><br/></p>

<p>दैवाधीने शरीरेऽस्मिन्‌ गुणभाव्येन कर्मणा ।</p>
<p>वर्तमानोऽबुधस्तत्र कर्तास्मीति निबध्यते ॥ १० 
॥</p>
<p><br/></p>
</section>
</blockquote>
<section>

<p>अदृष्टा‌अधीन जें शरीर । तेथ आलियाहि हरिहर ।</p>
<p>अन्यथा न करवे अणुमात्र । हें वेद शास्त्रसंमत ॥३८॥</p>
</section>
<section>
<p>देहीं ज्या गुणाचें प्राधान्य । तैसेंचि कर्म निपजे 
जाण ।</p>
<p>इंद्रियें तीं गुणाधीन । तदनुसारें जाण वर्ततीं 
॥३९॥</p>
</section>
<section>
<p>एवं दैवगुणें देहवर्तन । तेथ मी कर्ता म्हणवी आपण 
।</p>
<p>तेंचि त्यासी दृढ बंधन । आपणा आपण घातक ॥२४०॥</p>
</section>
<section>
<p>नळीमाजिल्या चण्यांच्या आशां । वानरें मुठीं धरणें 
तोचि फांसा ।</p>
<p>तेवीं देहींच्या विषयविलासा । अभिमानें तैसा गुंतला 
॥४१॥</p>
</section>
<section>
<p>जी देहातीत वस्तुतां । जो गुणकर्माचा अकर्ता ।</p>
<p>तो म्हणे ’मी देह’ ’मी कर्मकर्ता’ । अहंममता भूलला 
॥४२॥</p>
</section>
<section>
<p>जो न करितांचि चोरी । मी चोरु म्हणे राजद्वारीं ।
</p>
<p>तो मारिजे लहानथोरीं । तैशी परी जडजीवां ॥४३॥</p>
</section>
<section>
<p>प्रकृतीचें कर्म आपुले माथां । घे‌ऊनि नाचे अहंममता 
।</p>
<p>तेणें अभिमानें दृढ बद्धता । आकल्पांता अनिवार 
॥४४॥</p>
</section>
<section>
<p>तळीं मांडूनि काजळा । वरी ठेविला स्फटिकु सोज्ज्वळा 
।</p>
<p>श्वेतता लोपूनि दिसे काळा । तेवीं आंधळा जीवु झाला 
॥४५॥</p>
</section>
<section>
<p>कां आंधळें मातलें हातिरूं । नेणे निजपतन निर्धारु 
।</p>
<p>तैसा जीवु लागे कर्म करूं । पतनविचारु तो न देख ॥४६॥</p>
</section>
<section>
<p>’मी देह मी कर्मकर्ता । मी ज्ञाता मी विषयभोक्ता’ 
।</p>
<p>ऐशी जे कां देहात्मता । ’दृढबद्धता’ तिये नांव ॥४७॥</p>
</section>
<section>
<p>एवं बद्ध-मुक्त-वर्तन । विशद केलें निरूपण ।</p>
<p>आतां केवळमुक्ताचें लक्षण । आवडीं श्रीकृष्ण सांगतु 
॥४८॥</p>
</section>
<section>
<p>’ज्ञानिया तो तंव आत्मा माझा’ । हे अतिप्रीती गरुडध्वजा 
।</p>
<p>हें गुह्य सांगितलें कपिध्वजा । रणसमाजा रणरंगीं 
॥४९॥</p>
</section>
<section>
<p>तेंचि आतां उद्धवाप्रती । अत्यादरें सांगे श्रीपती 
।</p>
<p>ज्ञानियांची मुक्तस्थिती । यथानिगुतीं निजगुह्य 
॥२५०॥</p>
</section>
<section>
<p>ज्ञानलक्षणें सांगतां । धणी नपुरे श्रीकृष्णनाथा 
।</p>
<p>निरोपणमिसें ज्ञानकथा । मागुतमागुतां सांगतु ॥५१॥</p>
</section>
<section>
<p>यालागीं ज्ञानभक्तांची गोडी । श्रीकृष्णाचि जाणे 
फुडी ।</p>
<p>कृष्णभजनाची आवडी । भक्त ते गोडी जाणती ॥५२॥</p>
</section>
<section>
<p>आधींच तंव हे मुक्ताची कथा । वरी श्रीकृष्णासारिखा 
वक्ता ।</p>
<p>उद्धवाचें भाग्य वर्णितां । न वर्णवे सर्वथा शेषादिकां 
॥५३॥</p>
</section>
<section>
<p>उद्धव अर्जुनासमान । त्याहूनि हा दिसे गहन ।</p>
<p>ते परस्परें नरनारायण । गुह्य ज्ञान बोलिले ॥५४॥</p>
</section>
<section>
<p>तेचि उलथूनि ज्ञानकथा । उद्धवासी होय सांगता ।</p>
<p>उद्धवा ऐसें भाग्य तत्त्वतां । न दिसे सर्वथा आनासी 
॥५५॥</p>
</section>
<section>
<p>जाणें सांडूनि निजधामा । मागें ठेवूनि आपल्या कामा 
।</p>
<p>उद्धव आवडला पुरुषोत्तमा । त्याचिया प्रेमा विगुंतला 
॥५६॥</p>
</section>
<section>
<p>यालागीं उद्धवाचें शुद्ध पुण्य । जगीं उद्धवुचि 
धन्य धन्य ।</p>
<p>जयालागीं स्वयें नारायण । स्वानंदघन वोळला ॥५७॥</p>
</section>
<section>
<p>जो नातुडे योगयागसंकटीं । तो उद्धवाच्या बोलासाठीं 
।</p>
<p>जेवीं व्याली धेनु वत्सा चाटी । तेवीं गुह्य गोठी 
सांगतु ॥५८॥</p>
</section>
<section>
<p>जो निजकुळासी काळु । तो उद्धवासी अतिस्नेहाळु ।
</p>
<p>बापु भक्तकाजकृपाळु । ज्ञानकल्लोळु तुष्टला ॥५९॥</p>
</section>
<section>
<p>यालागीं उद्धवाचें नांव घेतां । श्रीकृष्ण निवारी 
भवव्यथा ।</p>
<p>ऐसी भक्तप्रीती भगवंता । भक्तातें स्मरतां हरि 
तारी ॥२६०॥</p>
</section>
<section>
<p>मुक्ताचीं लक्षणें निर्धारितां । लाभे आपुली निजमुक्तता 
।</p>
<p>एका जनार्दनु विनवी संतां । मुक्तकथा हरि बोले ॥६१॥</p>
</section>
<section>
<p>कृष्णु उद्धवासी म्हणे मी तुज । सांगेन आपुलें निजगुज 
।</p>
<p>मुक्तलक्षणाचें भोज । नवल चोज परियेसीं ॥६२॥</p>
</section>
<blockquote>
<section>
<p><br/></p>

<p>एवं विरक्तः शयने आसनाटनमज्जने ।</p>
<p>दर्शनस्पर्शनघ्राण भोजनश्रवणादिषु ॥ ११ ॥</p>
<p><br/></p>
</section>
</blockquote>
<section>

<p>ऐकें मुक्ताचें लक्षण । आसन भोजन शयन ।</p>
<p>दर्शन स्पर्शन घ्राण । अटन मज्जन करी कैसें ॥६३॥</p>
</section>
<section>
<p>मागील श्लोकार्थु संपतां । प्रकृतिकर्म अभिमानता 
।</p>
<p>तेणें लागली दृढबद्धता । तो अहंकारु ज्ञाता नातळे 
॥६४॥</p>
</section>
<section>
<p>सर्वकर्मीं स्वभावतां । ज्ञात्याची निरभिमानता 
।</p>
<p>ते मी समूळ सांगेन कथा । सावधानता अवधारीं ॥६५॥</p>
</section>
<section>
<p>जेवीं छायेचा मानापमान । पुरुषा न बाधी अणुप्रमाण 
।</p>
<p>तेवीं देहाचें कर्माचरण । निरभिमान मुक्तासी ॥६६॥</p>
</section>
<section>
<p>स्वाधिष्ठान तेंचि ’आसन’ । अखंड त्यावरी आरोहण 
।</p>
<p>तेथें येवोंचि नेणे अभिमान । बैसलें मन उठेना ॥६७॥</p>
</section>
<section>
<p>नवल आसनाचें महिमान । हारपोनि गेलें विस्मरण ।</p>
<p>कदा एकांतु न मोडे जाण । हें ’सहजासन’ मुक्ताचें 
॥६८॥</p>
</section>
<section>
<p>जें आसनींचें समाधान । समाधि आणि व्युत्थान ।</p>
<p>करी दोंहीची बोळवण । हें चालतें ’आसन’ मुक्ताचें 
॥६९॥</p>
</section>
<section>
<p>जें बैसल्या आसनीं समाधान । त्याचि स्थिति ’गमनागमन’ 
।</p>
<p>उठिलों बैसलों नाठवे जाण । चालतेंपण स्फुरेना ॥७०॥</p>
</section>
<section>
<p>चालतांही चपळ पदीं । मी चालतो हे नाठवे बुद्धी ।</p>
<p>चालतां न मोडे समाधी । हे लक्षणसिद्धी मुक्ताची 
॥७१॥</p>
</section>
<section>
<p>जरी त्रैलोक्य हिंडला । तरी ठायींहूनि नाहीं हालला 
।</p>
<p>ऐसा न चलोनि मुक्तु चालला । जेवीं अभ्रें धांवला 
दिसे चंद्र ॥७२॥</p>
</section>
<section>
<p>कुलालचक्रीं बैसली माशी । ते न हालतां भंवे चक्रासरसीं 
।</p>
<p>मुक्तांची गमनसिद्धी तैशी । देहगमनेंसीं आभासे 
॥७३॥</p>
</section>
<section>
<p>देहो प्रारब्धास्तव हिंडे । बैसका स्वस्वरूपींची 
न संडे ।</p>
<p>जेवीं रथीं धांवतां सवेग घोडे । निद्रा न मोडे रथस्थाची 
॥७४॥</p>
</section>
<section>
<p>ऐसें न चळतां जें चळण । तें जाण मुक्ताचें ’गमन’ 
।</p>
<p>आतां ऐक त्याचें ’स्नान’ । निमज्जन निजरूपीं ॥७५॥</p>
</section>
<section>
<p>स्नान करी गंगाजळें । परी गंगादकातें नातळे ।</p>
<p>मन ’चित्स्वरूपीं’ केलें सोवळें । तें वोवळें हों 
नेणे ॥७६॥</p>
</section>
<section>
<p>त्यासी निजस्वरूपीं नाहतां । जाहली परम पवित्रता 
।</p>
<p>तीर्थे मागती चरणतीर्था । ऐशी सुस्नातता मुक्ताची 
॥७७॥</p>
</section>
<section>
<p>तो चिन्मात्रचि देखे जीवन । अखंड चिद्रुपीं अवगाहन 
।</p>
<p>इतर म्हणती केलें स्नान । त्यासी निमज्जन निजरूपीं 
॥७८॥</p>
</section>
<section>
<p>त्याचे चरणींचे रजःकण । लाहोनि धरा परम पावन ।</p>
<p>त्याचेनि प्राणसंगें जाण । पवित्रपण वायूसी ॥७९॥</p>
</section>
<section>
<p>त्याचेनि चरणस्पर्शे तत्त्वतां । पवित्र झाल्या 
गंगादि सरिता ।</p>
<p>त्याचेनि जठरसंगे सर्वथा । अतिपवित्रता अग्नीसी 
॥२८०॥</p>
</section>
<section>
<p>त्याच्या हृदयावकाशीं आकाश । सगळें राहिलें सावकाश 
।</p>
<p>तेणें पवित्र जाहलें आकाश । अलिप्त उदास सर्वत्र 
॥८१॥</p>
</section>
<section>
<p>जे चढोनि बैसले वैकुंठीं । ते सदा वांछिती त्याची 
भेटी ।</p>
<p>वेदु ऐकों धांवें गोठी । तो पहावया दिठीं देव येती 
॥८२॥</p>
</section>
<section>
<p>एवं चित्स्वरूपीं करूनि स्नान । जाहला सर्ववंद्य 
अतिपावन ।</p>
<p>हें मुक्ताचें स्नानलक्षण । आतां ’निरीक्षण’ तें 
ऐक ॥८३॥</p>
</section>
<section>
<p>अवघें चराचर देखतां । तो देखोनीचि न देखता ।</p>
<p>दृष्टीसी दृश्यासी अलिप्तता । दृश्य देखतां हरि 
दिसे ॥८४॥</p>
</section>
<section>
<p>दृश्यें दुमदुमित दिसे सृष्टी । परी दृश्य न पडे 
त्याचे दृष्टीं ।</p>
<p>होतांही दृश्येंसीं भेटी । पडे मिठी अदृश्यीं ॥८५॥</p>
</section>
<section>
<p>दृष्टि प्रकाशे देखणेपणीं । तें देखणें देखे दृश्यस्थानीं 
।</p>
<p>जेवीं डोळ्यां डोळा दर्पणीं । निज दर्शनीं देखतु 
॥८६॥</p>
</section>
<section>
<p>डोळेनि दर्पणु प्रकाशे । त्यामाजीं डोळेनि डोळा 
दिसे ।</p>
<p>मुक्ताचें देखणें तैसें । आपणया‌ऐसें जग देखे ॥८७॥</p>
</section>
<section>
<p>दृश्य-द्रष्टा-दर्शनीं । त्रिपुटी गेली हारपोनी 
।</p>
<p>देखणें देखे देखणेनी । देखणा हो‍उनी सर्वांगें 
॥८८॥</p>
</section>
<section>
<p>होतां नाना पदार्थेंसी भेटी । तें देखणेपणा दृश्य 
लोटी ।</p>
<p>दृश्यातीत निजदृष्टीं । सुखें सृष्टी देखतु ॥८९॥</p>
</section>
<section>
<p>मुक्ताची हे देखती स्थिती । देखणेपणें यथानिगुतीं 
।</p>
<p>उद्धवा ये दृष्टीची ज्यासी प्राप्ती । तोचि त्रिजगतीं 
पावन ॥२९०॥</p>
</section>
<section>
<p>या दृष्टीं जे नित्य वर्तत । ते जाण पां परम मुक्त 
।</p>
<p>या दृष्टीं जे मज पाहत । परम भागवत प्रिय माझे ॥९१॥</p>
</section>
<section>
<p>परादिवाचांमाजीं वचन । उपजे तेथ याचें ’श्रवण’ 
।</p>
<p>श्रोता वक्ता कथा कथन । अवघें आपण हो‌ऊनि ऐके ॥९२॥</p>
</section>
<section>
<p>शब्दजातेंसी कान । अखंड जडले सावधान ।</p>
<p>श्रवणामाजीं हारपे गगन । परम समाधान श्रवणाचें 
॥९३॥</p>
</section>
<section>
<p>ऐकतां लौकिक शब्द । कां नारायण-उपनिषद ।</p>
<p>परिसतां नाम हरि-गोविंद । अर्थावबोध समत्वें ॥९४॥</p>
</section>
<section>
<p>बोलातें जो बोलविता । तोचि श्रवणामाजीं श्रोता 
।</p>
<p>येणें अन्वयें श्रवण करितां । शब्दीं निःशब्दता 
अतिगोड ॥९५॥</p>
</section>
<section>
<p>जो जो श्रवणीं पडे शब्दु । तो तो होत जाय निःशब्दु 
।</p>
<p>यापरी श्रवणीं परमानंदु । स्वानंदबोधु मुक्ताचा 
॥९६॥</p>
</section>
<section>
<p>अकारादि वर्णत्रिपुटी । प्रणवु मूळशब्द सृष्टीं 
।</p>
<p>तो ओंकार ब्रह्मरूपें उठी । हे श्रवणसंतुष्टी मुक्ताची 
॥९७॥</p>
</section>
<section>
<p>श्रवणीं पडतां शब्दज्ञान । सहजें शाब्दिक जाय उडोन 
।</p>
<p>श्रवणीं ठसावे ब्रह्म पूर्ण । स्वानंदश्रवण मुक्ताचें 
॥९८॥</p>
</section>
<section>
<p>परिसतां उपनिषद । कां लौकिकादि नाना शब्द ।</p>
<p>मुक्ताचा पालटेना बोध । श्रवणीं स्वानंद कोंदला 
॥९९॥</p>
</section>
<section>
<p>एक अद्वितीय ब्रह्म । हें वेदशास्त्राचें गुह्य 
वर्म ।</p>
<p>तें मुक्तांसी जाहलें सुगम । शब्दी परब्रह्म कोंदलें 
॥३००॥</p>
</section>
<section>
<p>लौकिक वैदिक शब्द जाण । शब्दमात्रीं ब्रह्म पूर्ण 
।</p>
<p>ऐसें मुक्ताचें हें श्रवण । ’घ्राणलक्षण’ । परियेसीं 
॥१॥</p>
</section>
<section>
<p>घ्राणासी येतां सुगंधु । मुक्तासी नोहे विषयबोधु 
।</p>
<p>गंधमिसें स्वानंदकंदु । परमानंदु उल्लासे ॥२॥</p>
</section>
<section>
<p>घ्राण-सुमन-चंदन । अवघें तो होय आपण ।</p>
<p>यापरी गंध भोगी जाण । भोक्तेंपण सांडोनी ॥३॥</p>
</section>
<section>
<p>घ्राणा येतांचि सुवासु । सुवासीं प्रकटे परेशु 
।</p>
<p>तेव्हां सुवासु आणि दुर्वासु । हा विषयविलासु स्फुरेना 
॥४॥</p>
</section>
<section>
<p>मलयानिलसंगें जाण । जेथ जेथ गंधाचें गमन ।</p>
<p>तेथ तेथ मुक्ताचें घ्राण । अगम्यपण या भोगा ॥५॥</p>
</section>
<section>
<p>जितुका चळता वायु जाण । तितुकें मुक्ताचें घ्राण 
।</p>
<p>यापरी गंधग्रहण । स्वभावें जाण होतसे ॥६॥</p>
</section>
<section>
<p>यापरी जाण तत्त्वतां । होय तो गंधाचा भोक्ता ।</p>
<p>हे घ्राणक्रिया जाण मुक्ता । ’रसभोग्यता’ अवधारीं 
॥७॥</p>
</section>
<section>
<p>रस-रसना-भोजन । तो स्वयेंचि आहे आपण ।</p>
<p>हातु न माखितां सर्वापोशन । रसनेविण सेवितु ॥८॥</p>
</section>
<section>
<p>षड्रसांचा स्वादु जाणे । परी एकीचि चवीं अवघें खाणें 
।</p>
<p>भोक्तपणा आतळों नेणे । ऐसेनि भोजनें नित्यतृप्तु 
॥९॥</p>
</section>
<section>
<p>भूक उपजोंचि नेणे । जेवूं बैसल्या पुरे न म्हणे ।
</p>
<p>सर्वभक्षी नखातेपणें । उच्छिष्ट होणें त्या नाहीं 
॥३१०॥</p>
</section>
<section>
<p>ताट अन्न आणि आपण । तो न देखे भिन्नपण ।</p>
<p>रसमिसें स्वानंदपूर्ण । सर्वांगें जाण सेवित ॥११॥</p>
</section>
<section>
<p>जंव रसना घेवों जाय रसस्वादु । तंव तेथें प्रकटे 
परमानंदु ।</p>
<p>करूनि रसरसने उच्छेदु । निजानंदु सेवितु ॥१२॥</p>
</section>
<section>
<p>सकळ गोडियांची मूळ गोडी । तेथ बैसली निज‌आवडी ।</p>
<p>सेवितां नाना परवडी । तेचि गोडी गोडपणें ॥१३॥</p>
</section>
<section>
<p>सकळ गोडियां जें गोड आहे । ते गोडीच तो झाला स्वयें 
।</p>
<p>आतां जो जो रसविषयो खाये । तेथ तेथ आहे ते गोडी ॥१४॥</p>
</section>
<section>
<p>कैसा मुक्ताचा निजबोधु । घेवों जातां रसस्वादु 
।</p>
<p>रसत्व लोपूनि स्वानंदकंदु । परमानंदु वोसंडे ॥१५॥</p>
</section>
<section>
<p>यालागीं जो जो रस सेवूं जाये । तो तो ब्रह्मरसुच 
होये ।</p>
<p>मुक्ताची रसना यापरी पाहें । घेत आहे रसातें ॥१६॥</p>
</section>
<section>
<p>एवं मुक्ताचें जें भोजन । ते करिती क्रिया ऐशी जाण 
।</p>
<p>आतां तयाचें जें ’स्पर्शन’ । तेंही लक्षण परियेसीं 
॥१७॥</p>
</section>
<section>
<p>मुक्ता शीत लागतांचि जाण । शीत सांडी शीतळपण ।</p>
<p>स्पर्शे उष्णत्वा मुकलें उष्ण । स्पर्शलक्षण हें 
त्याचें ॥१८॥</p>
</section>
<section>
<p>जेवीं कां टेंकितां अग्नीशी । घुरें आणी चंदनाशी 
।</p>
<p>जाळूनि त्यांच्या विकाराशी । आपणा‌ऐशीं करी वन्ही 
॥१९॥</p>
</section>
<section>
<p>तेवीं मुक्तासी द्वंद्वें आदळतां । द्वंद्वांची 
बुडाली द्वंद्वता ।</p>
<p>तो सर्वी सर्वपणें असतां । सहजे द्वंद्वता निमाली 
॥३२०॥</p>
</section>
<section>
<p>तेथ कैंचे मृदु कैंचें कठिण । कैंचें शीत कैंचें 
उष्ण ।</p>
<p>सर्वीं सर्वात्मा तो जाण । द्वंद्वाचें भान स्पर्शेना 
॥२१॥</p>
</section>
<section>
<p>आगीसी पोळीना उन्हाळा । हींव पीडीना हिमाचळा ।</p>
<p>तैशी द्वंद्वांची हे माळा । मुक्ताचे गळां पडेना 
॥२२॥</p>
</section>
<section>
<p>सुवर्णाचे अलंकार भले । सुवर्णपेटीमाजी झांकिले 
।</p>
<p>झांकिले म्हणतां उघडे ठेले । तेवीं द्वंद्वें सकळ 
परब्रह्म ॥२३॥</p>
</section>
<section>
<p>अंगीं जें जें आदळें । तें अंगचि होय तत्काळें ।</p>
<p>कांहीं नुरे त्यावेगळें । द्वंद्वे सकळें निमालीं 
॥२४॥</p>
</section>
<section>
<p>त्यासी हातीं लीलाकमळ सांपडे । तंव कमळीं कमळत्वचि 
उडे ।</p>
<p>कमळजन्मा तोही बुडे । करी रोकडे निजरूप ॥२५॥</p>
</section>
<section>
<p>स्पर्श-स्पर्शतें-स्पर्शावें । हेही त्रिपुटी न 
संभवे ।</p>
<p>किंबहुना आपणचि आघवें । निजस्वभावें हो‌ऊनि ठेला 
॥२६॥</p>
</section>
<section>
<p>तो देवपूजा हातीं धरी । तरी मीचि ते देवपूजेभीतरीं 
।</p>
<p>अथवा खेळों रिघाल्या पाथरीं । त्याहीमाझारीं मी 
त्यासी ॥२७॥</p>
</section>
<section>
<p>भिंती नानावर्ण चित्राकृती । तेथें जें जें स्पर्शे 
तें तें भिंती ।</p>
<p>तेवीं मुक्ताची स्पर्शनस्थिती । पूर्ण अद्वैतीं 
निजबोधु ॥२८॥</p>
</section>
<section>
<p>यापरीं गा तत्त्वतां । स्पर्शलक्षण वर्ते मुक्ता 
।</p>
<p>त्याचें ’बोलणें’ जें सर्वथा । ऐक आतां सांगेन ॥२९॥</p>
</section>
<section>
<p>सुरस कथा सांगे वाडेंकोडें । अथवा लौकिक बोलणें 
घडे ।</p>
<p>परी त्याची समाधिमुद्रा न खंडे । मौन न मोडे बोलतां 
॥३३०॥</p>
</section>
<section>
<p>बोलतांही न मोडे मौन । हेचि अनुभवाची आंतुली खूण 
।</p>
<p>शब्दामाजीं निःशब्दगुण । सज्ञान जाण जाणती ॥३१॥</p>
</section>
<section>
<p>स्त्रीपुरुषें अबोला चालती । तो अबोला कीं अतिप्रीती 
।</p>
<p>तेवीं मुक्ताची बोलती स्थिति । शब्द शब्दार्थी 
निःशब्द ॥३२॥</p>
</section>
<section>
<p>जयाचीं बोलतीं अक्षरें । अक्षररूपेंचि साचारें 
।</p>
<p>त्याचीं ऐकतां उत्तरें । चमत्कारें मन निवे ॥३३॥</p>
</section>
<section>
<p>मी एकु चतुर बोलका । हाही नाहीं आवांका ।</p>
<p>अथवा रंजवावें लोका । हेंही देखा स्मरेना ॥३४॥</p>
</section>
<section>
<p>निःशब्दीं उठती शब्द । शब्दामाजीं ते निःशब्द ।
</p>
<p>यापरी करितांही अनुवाद । बोलोनि शुद्ध अबोलणा ॥३५॥</p>
</section>
<section>
<p>जळामाजीं उपजे तरंग । जळ तरंगाचें निजांग ।</p>
<p>तेवीं निःशब्दीं शब्द साङ्ग । शब्दाचें सर्वांग 
निःशब्द ॥३६॥</p>
</section>
<section>
<p>वाच्य-वाचा-वाचकता त्रिपुटी । लोपूनि सांगे गोड 
गोठी ।</p>
<p>करितां सैराट चावटी । न सुटे मिठी मौनाची ॥३७॥</p>
</section>
<section>
<p>म्यां सत्यचि बोलावें । हेंही त्यासी जीवें नाठवे 
।</p>
<p>मिथ्या बोलों लोभस्वभावें । हेंही न संभवे मुक्तासी 
॥३८॥</p>
</section>
<section>
<p>सत्य मिथ्या जीं बोलणीं । निःशेष प्राशूनि नेलीं 
दोनी ।</p>
<p>मूळींच्या मौनें जाहला मौनी । नाना वचनीं बोलतां 
॥३९॥</p>
</section>
<section>
<p>तेथ सैराट हाक देतां । कां सिंहनादें गर्जतां ।</p>
<p>शब्दीं ठसावली निःशब्दता । मौन सर्वथा मोडेना ॥३४०॥</p>
</section>
<section>
<p>जरी तो माझें स्तवन करी । तरी मी त्याच्या स्तवना 
माझारीं ।</p>
<p>तो जरी सैरा बडबड करी । त्याही माझारीं मी त्यासी 
॥४१॥</p>
</section>
<section>
<p>जरी त्यासी ये‌ऊनि भांडण पडे । तरी भांडणही करणें 
घडे ।</p>
<p>त्या कळहामाजीं मागेंपुढें । चहूंकडे मज देखे ॥४२॥</p>
</section>
<section>
<p>त्याचे वांकुडे तिकुडे व्यंग बोल । ते जाण ब्रह्मचि 
केवळ ।</p>
<p>तया आम्हां अभिन्न मेळ । निजात्मसाल वस्तीसी ॥४३॥</p>
</section>
<section>
<p>अवचटें ये त्याच्या मुखाबाहेरीं । ज्यासी म्हणे 
’तुज देवो तारी’ ।</p>
<p>त्यासी मी वा‌उनियां शिरीं । ब्रह्मसाक्षात्कारीं 
पाववीं ॥४४॥</p>
</section>
<section>
<p>यालागीं त्याच्या वचनाऽधीन । मी सर्वथा असें जाण 
।</p>
<p>त्याचें वचन तें प्रमाण । सर्वस्वें जाण मी मानीं 
॥४५॥</p>
</section>
<section>
<p>आतां ’तो’ ’मी’ हे ऐशी बोली । बाहेरसवडी वाढिन्नली 
।</p>
<p>’मी तोचि तो’ हे किली । मागीं चोजवली मद्‍भक्तां 
॥४६॥</p>
</section>
<section>
<p>यालागीं तो माझा जीवप्राण । मी त्याचें निजजीवन 
।</p>
<p>तयासीं मज भिन्नपण । कल्पांतीं जाण असेना ॥४७॥</p>
</section>
<section>
<p>एवं तो सगळा मजभीतरीं । मी तया आंतुबाहेरीं ।</p>
<p>ऐसेनि अभिन्नपणेंकरीं । सुखें संसारीं नांदतु ॥४८॥</p>
</section>
<section>
<p>त्याचे मुखींचे जे जे बोल । ते मीचि बोलता सकळ ।</p>
<p>मुक्ताचें बोलणें केवळ । तुजप्रती विवळ म्यां केलें 
॥४९॥</p>
</section>
<section>
<p>’हातीं’ कांही घेवों जाये । तंव घेणें देवोचि होये 
।</p>
<p>देतां कांहीं देवो पाहे । तेंही होये तद्‌रूप ॥३५०॥</p>
</section>
<section>
<p>तेव्हां दान आणि देते-घेते । भिन्नपणें न देखे तेथें 
।</p>
<p>यालागीं करोनियां अकर्ते । यापरी करांतें वर्तवी 
॥५१॥</p>
</section>
<section>
<p>निजस्वभावें ते कर । जो कांहीं करिती व्यापार ।</p>
<p>तेथ नकेलेपणाचें सूत्र । सहजीं साचार ठसावे ॥५२॥</p>
</section>
<section>
<p>करीं पडलिया शस्त्र । करूं जाणे तो व्यापार ।</p>
<p>परी ’मी कर्ता’ हा अहंकार । अणुमात्र असेना ॥५३॥</p>
</section>
<section>
<p>पुढें वोढवलें अवचितें । तरी खेळों जाणे द्यूतकर्मातें 
।</p>
<p>हारी जैत नाठवे चित्तें । निजस्वभावें तें खेळतु 
॥५४॥</p>
</section>
<section>
<p>वोडवल्या ब्राह्मणपूजा । करूं जाणे अतिवोजा ।</p>
<p>पूज्यपूजकत्वें भावो दुजा । न मनूनि द्विजां पूजितु 
॥५५॥</p>
</section>
<section>
<p>धनुषीं काढूं जाणे वोढी । अनुसंधानें बाण सोडी ।
</p>
<p>अलक्ष्य लक्षूनि भेदी निरवडी । परी न धरी गोडी श्लाघेची 
॥५६॥</p>
</section>
<section>
<p>कैसें कर्म निपजे करीं । जैशा समुद्रामाजीं लहरी 
।</p>
<p>तैसा निजस्वरूपामाझारीं । नाना व्यापारीं निश्चळु 
॥५७॥</p>
</section>
<section>
<p>सूर्य मृगजळातें भरी । तैसा व्यापारु निजनिर्विकारीं 
।</p>
<p>परी केलेंपण शरीरीं । तिळभरी असेना ॥५८॥</p>
</section>
<section>
<p>सूर्यकांतीं अग्नि खवळे । तें कर्म म्हणती सूर्यें 
केलें ।</p>
<p>तैसें हस्तव्यापारें जें जें जाहलें । नाहीं केलें 
तें त्याणें ॥५९॥</p>
</section>
<section>
<p>सूर्यकांतीं पाडावा अग्नी । हें नाहीं सूर्याचे 
मनीं ।</p>
<p>तेवीं मुक्त निरभिमानी । क्रियाकरणीं विचरतु ॥३६०॥</p>
</section>
<section>
<p>त्यासी चालवूं जातां ’पायें’ । तळीं पृथ्वी नाहीं 
होये ।</p>
<p>आपण आपणियावरी पाहे । चालतु जाये स्वानंदें ॥६१॥</p>
</section>
<section>
<p>जळींचा जळावरी तरंग । अभिन्नपणें चाले चांग ।</p>
<p>तैसा तो निजरूपीं साङ्ग । चालवी अंग चिद्‌रूपें 
॥६२॥</p>
</section>
<section>
<p>तयासी असतांही चरण । आवडीं चाले चरणेंविण ।</p>
<p>करी सर्वांगें गमन । सर्वत्र जाण झालासे ॥६३॥</p>
</section>
<section>
<p>जेवीं अखंडदंडायमान । पायेंवीण चाले जीवन ।</p>
<p>तेवीं चरणेंवीण गमन । नित्य सावधान मुक्ताचें ॥६४॥</p>
</section>
<section>
<p>सर्वथा पायेंविण । वायूचें सर्वत्र गमन ।</p>
<p>तैसेंच मुक्ताचें लक्षण । स्वरूपीं जाण सर्वत्र 
॥६५॥</p>
</section>
<section>
<p>यापरी न हालतां जाण । त्याचें सर्वत्र ’गमन’ ।</p>
<p>नाठवे चालतेंपण । ऐसेंच लक्षण मुक्ताचें ॥६६॥</p>
</section>
<section>
<p>मूळीं आत्मा आत्मी नाहीं जाणा । यालागीं स्त्रीपुरुषभावना 
।</p>
<p>त्यासी सर्वथा आठवेना । दैवें ’अंगना’ तो भोगी ॥६७॥</p>
</section>
<section>
<p>नटु नाटकु अवगमला । पुरुष स्त्रीवेषें दिसों आला 
।</p>
<p>स्त्रीपुरुषभावो संपादिला । तेवीं हा जाहला गृहस्थु 
॥६८॥</p>
</section>
<section>
<p>कां अर्धनारीनटेश्वरीं । जो पुरुष तोचि नारी ।</p>
<p>मुक्तासी जाण तैशापरी । स्त्रीपुरुषाकारीं निजबोधु 
॥६९॥</p>
</section>
<section>
<p>जेवीं कां आपुली सा‌उली । आवडीं आपण आलिंगिली ।</p>
<p>तेवीं मुक्तें स्त्री भोगिली । द्वैताची भुली सांडोनी 
॥३७०॥</p>
</section>
<section>
<p>छाया कोठें असे कोठें वसे । सरशी असतां ज्याची तो 
न पुसे ।</p>
<p>मुक्तासी जाण तैसें । लोलुप्य नसे स्त्रियेचें 
॥७१॥</p>
</section>
<section>
<p>एवं स्त्रीपुरुषविकारप्राप्ती । त्याची न मोडे 
आत्मस्थिती ।</p>
<p>दैवें जाहलिया संतती । आत्मप्रतीति तेथेंही ॥७२॥</p>
</section>
<section>
<p>’आत्मा वै पुत्रनामासि’ । सत्यत्व आलें ये श्रुतीसी 
।</p>
<p>पुत्रत्वें देखे आपणासी । निजरूपेंसीं सर्वदा ॥७३॥</p>
</section>
<section>
<p>स्वयें जनकु जननी । स्वयें क्रिडे पुत्रपणीं ।</p>
<p>आपणावांचूनि जनींवनीं । आणिक कोणी देखेना ॥७४॥</p>
</section>
<section>
<p>एवं स्त्रीपुत्रसंतती । जेवीं आकाशी मेघपंक्ती 
।</p>
<p>काळें येती काळें जाती । तैशी स्थिती मुक्ताची ॥७५॥</p>
</section>
<section>
<p>स्त्रीसंभोगीं जें होय सुख । तें सुख मुक्तासी सदा 
देख ।</p>
<p>यालागी स्त्रीकाम‍अभिलाख । नाही विशेख मुक्तासी 
॥७६॥</p>
</section>
<section>
<p>जैसे राजहंसापाशीं शेण । तैसें मुक्तापाशीं जाण 
’धन’ ।</p>
<p>त्यावरी त्याचें नाहीं मन । उदासीन सर्वदा ॥७७॥</p>
</section>
<section>
<p>व्याघ्रासी वाढिलें मिष्टान्न । तें त्यासी जैसें 
नावडे जाण ।</p>
<p>तैसें मुक्तासी नावडे धन । धनलोभीपण त्या नाहीं 
॥७८॥</p>
</section>
<section>
<p>पोतास कापुराचा डला । जेवीं नातळे का‌उळा ।</p>
<p>तेवीं अनर्घ्यरत्‍नमाळा । मुक्तें सांडिल्या थुंकोनि 
॥७९॥</p>
</section>
<section>
<p>ज्यासी धनलोभाची आस्था । त्यासी कल्पांतीं न घडे 
मुक्तता ।</p>
<p>तैसें स्त्रीकामिया सर्वथा । नव्हे परमार्थता निजबोधु 
॥३८०॥</p>
</section>
<section>
<p>मुक्ताचिये निद्रेपाशीं । समाधि ये विश्रांतीसी 
।</p>
<p>शिणली धांवे माहेरा जैशी । तैसी विसाव्यासी येतसे 
॥८१॥</p>
</section>
<section>
<p>जागृतिस्वप्नसुषुप्तीसी । नातळोनि तींही अवस्थांसी 
।</p>
<p>निजीं निजे निजत्वेंसीं । अहर्निशीं निजरूपें ॥८२॥</p>
</section>
<section>
<p>निजीं निजों जातां निर्धारा । तळीं हरपली धरा ।</p>
<p>वरी ठावो नाहीं अंबरा । ऐशिया सेजारामाजीं निजे 
॥८३॥</p>
</section>
<section>
<p>नवल निजती त्याची वोज । चालतां बोलतां न मोडे नीज 
।</p>
<p>खातां जेवितां अखंड नीज । सहजीं सहज निजरूप ॥८४॥</p>
</section>
<section>
<p>निजवितें कां उठवितें । दोनी तोचि आहे तेथें ।</p>
<p>कोण कोणा जागवितें । निजे सुचित्तें निजरूपें ॥८५॥</p>
</section>
<section>
<p>जागतां निजेशीं वागे । वागतांही नीज लागे ।</p>
<p>एवं नीजरूप जाहला अंगें । निद्रेचेनि पागें पांगेना 
॥८६॥</p>
</section>
<section>
<p>शय्या-शयन सेजार । अवघे तोचि असे साचार ।</p>
<p>आपुल्या निजाचें आपण घर । नित्य निरंतर निजीं निजे 
॥८७॥</p>
</section>
<section>
<p>ऐसें जें जें करूं जाय कर्म । तेथ तेथ प्रकटे परब्रह्म 
।</p>
<p>मुक्तासी एकुही नाहीं नेम । हें मुख्य वर्म मुक्ताचें 
॥८८॥</p>
</section>
<section>
<p>मुक्तासी नेमबंधन । तैं अंगीं लागलें साधन ।</p>
<p>साधन असतां मुक्तपण । न घडे जाण सर्वथा ॥८९॥</p>
</section>
<section>
<p>मुक्तासी तंव आसक्ती । सर्वदा नाहीं सर्वार्थी 
।</p>
<p>शेष प्रारब्धाचे स्थितीं । कर्में निफजतीं निरपेक्ष 
॥३९०॥</p>
</section>
<section>
<p>ज्याचा निमाला अहंकारु । तो माझें स्वरूप साचारु 
।</p>
<p>ये अर्थी न लगे विचारु । वेदशास्त्र-संमत ॥९१॥</p>
</section>
<section>
<p>जो नित्यमुक्त निर्विकारी । तो वर्ततां वर्ते मजमाझारीं 
।</p>
<p>मी तया आंतुबाहेरीं । जेवीं सागरीं कल्लोळ ॥९२॥</p>
</section>
<section>
<p>यापरी झाला जो परब्रह्म । त्यासी स्वप्नप्राय धर्माधर्म 
।</p>
<p>बाधूं न शके इंद्रियकर्म । हें त्याचें वर्म तो जाणे 
॥९३॥</p>
</section>
<blockquote>
<section>
<p><br/></p>

<p>न तथा बध्यते विद्वान्‌ तत्र तत्रादयन्‌ गुणान्‌ 
।</p>
<p>प्रकृतिस्थोऽप्यसंसक्तो यथा खं सवितानिलः ॥ १२ 
॥</p>
<p><br/></p>
</section>
</blockquote>
<section>

<p>जिंहीं इंद्रियीं कर्म करितां । मूर्खासी झाली 
दृढबद्धता ।</p>
<p>तिंहीं इंद्रियीं वर्ततां ज्ञाता । नित्यमुक्तता 
अनिवार ॥९४॥</p>
</section>
<section>
<p>मूर्खासी कर्मीं अभिमान । ज्ञाता सर्व कर्मीं निरभिमान 
।</p>
<p>बंधमोक्षाचें कारण । अहंकारु जाण जीवांसी ॥९५॥</p>
</section>
<section>
<p>’अहं कर्ता’ ’अहं भोक्ता’ । हेचि मूर्खाची दृढबद्धता 
।</p>
<p>तें प्रकृतिकर्म आपुले माथां । नेघे ज्ञाता अभिमानें 
॥९६॥</p>
</section>
<section>
<p>तेचि ज्ञात्याची निरभिमानता । तुज म्यां सांगितली 
आतां ।</p>
<p>इंद्रियां विषयो भोगवितां । आपुली अभोक्तृता तो 
जाणे ॥९७॥</p>
</section>
<section>
<p>आपुली छाया विष्ठेवरी पडे । अथवा पालखीमाजीं चढे 
।</p>
<p>तो भोगु आपणियां न घडे । तैसेंचि देह रोकडें मुक्तासी 
॥९८॥</p>
</section>
<section>
<p>मज हो‌आवी विषयप्राप्ती । हेंही ज्ञाते न वांछिती 
।</p>
<p>विषय मिथ्यात्वें देखती । जेवीं कां संपत्ती चित्रींची 
॥९९॥</p>
</section>
<section>
<p>यालागीं असोनियां देहीं । तो नित्यमुक्त विदेही 
।</p>
<p>त्यासी प्रकृतिगुणांच्या ठायीं । अभिमानु नाहीं 
सर्वथा ॥४००॥</p>
</section>
<section>
<p>म्हणसी ’असोनियां देहीं । कोण्या हेतु तो विदेही’ 
।</p>
<p>उद्धवा ऐसें कल्पिशी कांहीं । तो दृष्टांतु पाहीं 
सांगेन ॥१॥</p>
</section>
<section>
<p>आकाश सर्वांमाजीं असे । सर्व पदार्थीं लागलें दिसे 
।</p>
<p>परी एकेंही पदार्थदोषें । मलिन कैसें हों नेणे ॥२॥</p>
</section>
<section>
<p>त्या गगनाचेपरी पाहीं । ज्ञाता असोनियां देहीं 
।</p>
<p>देहकर्माच्या ठायीं । अलिप्त पाहीं सर्वदा ॥३॥</p>
</section>
<section>
<p>प्रचंड आणोनि पाषाणीं । आकाश न चेंपे चेंपणीं ।</p>
<p>तेवीं क्षोभलियाही प्रकृतिगुणीं । ज्ञाता जडपणीं 
न बंधवे ॥४॥</p>
</section>
<section>
<p>आकाश असोनियां जनीं । कदा रुळेना जनघसणीं ।</p>
<p>तैसा प्रकृतिकर्मी वर्तोनी । प्रकृतिगुणीं अलिप्त 
॥५॥</p>
</section>
<section>
<p>गगन जळीं बुडालें दिसे । परी तें जळामाजीं कोरडें 
असे ।</p>
<p>तेवीं पुत्रकलत्रीं ज्ञाता वसे । तेणें दोषें अलिप्त 
॥६॥</p>
</section>
<section>
<p>आकाशा मसी लावूं जातां । मसीं माखे तो लाविता ।</p>
<p>तेवीं मुक्तासी दोषी म्हणतां । दोष सर्वथा म्हणत्यासी 
॥७॥</p>
</section>
<section>
<p>शीत उष्ण पर्जन्यधारा । अंगीं न लागती अंबरा ।</p>
<p>तेवीं नाना द्वंद्वसंभारा । मुक्ताचा उभारा निर्द्वंद्व 
॥८॥</p>
</section>
<section>
<p>ये‌ऊनि नाना मेघपटळें । गडगर्जनें गगन झांकोळे 
।</p>
<p>त्यामाजीं असोनियाँ वेगळें । गगन नातळे मेघातें 
॥९॥</p>
</section>
<section>
<p>तेवीं मोहममतेच्या कडाडी । मुक्तासी करिती ताडातोडी 
।</p>
<p>ते तंव त्यास न लगे वोढी । परापर थडी अलिप्तु ॥४१०॥</p>
</section>
<section>
<p>गगनासी आगी लावूं जातां । अग्नि विझोनि जाय सर्वथा 
।</p>
<p>तेवीं त्रिगुणीं मुक्तासी बांधतां । गुणीं सगुणता 
निमाली ॥११॥</p>
</section>
<section>
<p>प्रळयवायूचेनि झडाडें । आकाश निजस्वभावें नुडे 
।</p>
<p>सगळा वायु गगनीं बुडे । पाहतां नातुडे गगनींही ॥१२॥</p>
</section>
<section>
<p>तेवीं अविद्या निजस्वभावतां । मुक्तासी न करवेचि 
बद्धता ।</p>
<p>’अविद्या’ नांवें मिथ्या वार्ता । मुक्त तत्त्वतां 
देखेना ॥१३॥</p>
</section>
<section>
<p>गगनाच्या ऐशी अलिप्तता । सर्व कर्मीं वर्ते ज्ञाता 
।</p>
<p>जनीं अलिप्त वर्ते सविता । तेवीं मुक्तता अवधारीं 
। ।१४॥</p>
</section>
<section>
<p>घृतमद्यजळां आंतौता । बिंबोनि अलिप्त सविता ।</p>
<p>तेवीं बाल्य-तारुण्य-वृद्धता । वयसा चाळितां अलिप्त 
॥१५॥</p>
</section>
<section>
<p>नातरी सूर्याचेनि प्रकाशें । शुभाशुभ कर्म वाढलें 
असे ।</p>
<p>सविता अलिप्त तेणें दोषें । निजप्रकाशें प्रकाशकु 
॥१६॥</p>
</section>
<section>
<p>तेवीं आश्रमधर्मीं असतां । नित्यादि कर्में आचरितां 
।</p>
<p>मुक्तासी नाहीं कर्मबद्धता । अकर्तात्मता निजबोधें 
॥१७॥</p>
</section>
<section>
<p>सूर्यकांतीं सविता । अग्नि उपजवूनि अकर्ता ।</p>
<p>तैसा निजतत्त्वाचा ज्ञाता । करोनि अकर्ता कर्मांचा 
॥१८॥</p>
</section>
<section>
<p>जळीं सविता प्रतिबिंबला । परी तो नाहीं वोला झाला 
।</p>
<p>तैसा स्त्रीसंगें प्रजा व्याला । नाही मुकला ब्रह्मचर्या 
॥१९॥</p>
</section>
<section>
<p>सवित्याचें अलिप्तपण । तें निरूपिलें निरूपण ।</p>
<p>आतां देहीं असोनि अलिप्तपण । तेंही लक्षण अवधारीं 
॥४२०॥</p>
</section>
<section>
<p>जेवीं देहामाजीं असे प्राण । प्राणास्तव देहचलन 
।</p>
<p>परी देहदोषा नातळे प्राण । अलिप्त जाण सुखदुःखां 
॥२१॥</p>
</section>
<section>
<p>तैसा मुक्त असोनि संसारी । संसारव्यवहार सर्व करी 
।</p>
<p>परी संसारदोषु अंगावरी । तिळहीभरी लागेना ॥२२॥</p>
</section>
<section>
<p>वायु सर्वांतें स्पर्शतु । परी स्पर्शदोषांसी अलिप्तु 
।</p>
<p>तेवीं अहंममता नातळतु । मुक्त वर्ततु देहगेहीं 
॥२३॥</p>
</section>
<section>
<p>वायूसी जेवीं सर्वत्र गमन । परी कोठेंही आसक्त नव्हे 
जाण ।</p>
<p>तेवीं विषयी नहोनि आपण । विषयसेवन मुक्ताचें ॥२४॥</p>
</section>
<section>
<p>वायूसी एके ठायीं नाहीं वस्ती । मुक्तासी देहगेहीं 
नाहीं आसक्ती ।</p>
<p>वायूसी नभामाजीं विश्रांती । मुक्तासी गुणातीतीं 
विश्राम ॥२५॥</p>
</section>
<section>
<p>एवढें जें अगाधपण । तें मुक्ताचें मुक्तिकारण ।
</p>
<p>उद्धवासी म्हणे श्रीकृष्ण । प्रथम जाण विवेकु ॥२६॥
</p>
</section>
<blockquote>
<section>
<p><br/></p>

<p>वैशारद्येक्षयासङ्ग शितया छिन्नसंशयः ।</p>
<p>प्रतिबुद्ध इव स्वप्नान्‌ नानात्वाद्‌ विनिवर्तते 
॥ १३ ॥</p>
<p><br/></p>
</section>
</blockquote>
<section>

<p>विवेकें बुद्धि अतिसंपन्न । तिसी उपजे नित्यानित्यज्ञान 
।</p>
<p>परी तें खिरंगटलें असे जाण । वैराग्येंवीण वाढेना 
॥२७॥</p>
</section>
<section>
<p>विवेकेंवीण वैराग्य गहन । तें केवळ आंधळें जाण ।
</p>
<p>नेणें आपुलें निजात्मपतन । अंधकूपीं जाण तें पडे 
॥२८॥</p>
</section>
<section>
<p>मातलें हातिरूं अंध । सैरा धांवे सुबद्ध ।</p>
<p>नेणें निजात्मपतनबाध । तेवीं वैराग्य मंद विवेकेंवीण 
॥२९॥</p>
</section>
<section>
<p>जेथ विवेकवैराग्यसंयोग । तेथ नित्यसंग्रहो अनित्यत्याग 
।</p>
<p>तेंचि ’सद्विद्यालक्षण’ खड्ग । झळकत चांग नैराश्यें 
॥४३०॥</p>
</section>
<section>
<p>तेंचि गुरु वचनसहाणेसी । लावूनि अतितीक्ष्ण केलें 
त्यासी ।</p>
<p>घायें छेदिलें संशयासी । संकल्पविकल्पेंसीं समूळ 
॥३१॥</p>
</section>
<section>
<p>असंभावना विपरीतभावना । निःशेष तुटलिया वासना ।
</p>
<p>निजस्वरूपीं तेव्हां जाणा । जागेपणा तो आला ॥३२॥</p>
</section>
<section>
<p>जो अविद्यालक्षण दीर्घ स्वप्न । नानात्वें भोगिता 
आपण ।</p>
<p>तो अद्वैतीं जागा झाला जाण । कृपा थापटून गुरुवचनें 
॥३३॥</p>
</section>
<section>
<p>तेव्हां नानात्वासीं नाहीं ठावो । ’मी माझें’ हें 
झालें वावो ।</p>
<p>फिटला अविद्याभेद संदेहो । आत्मानुभवो तो भोगी 
॥३४॥</p>
</section>
<section>
<p>जागा झाल्या स्वप्न भासे । परी तें मिथ्या झालें 
अनायासें ।</p>
<p>मुक्तासी जग तैसें दिसे । यालागीं तेणें दोषें अलिप्त 
॥३५॥</p>
</section>
<section>
<p>एवं मुक्ताचें जें जें वर्तन । तें अलिप्तपणें ऐसें 
जाण ।</p>
<p>’कथं वर्तेत’ हा प्रश्न । प्रसंगें लक्षण सांगितलें 
॥३६॥</p>
</section>
<section>
<p>’कथं विहरेत्‌’ या प्रश्नाचें । उत्तर ऐकावया साचें 
।</p>
<p>उदित मन उद्धवाचें । जाणोनि जीवींचें हरि बोले ॥३७॥
</p>
</section>
<blockquote>
<section>
<p><br/></p>

<p>यस्य स्युर्वीतसङ्कल्पाः प्राणेन्द्रियर्ननोधियाम्‌ 
।</p>
<p>वृत्तयः स विनिर्मुक्तो देहस्थोऽपि हि तद्‍गुणैः 
॥ १४ ॥</p>
<p><br/></p>
</section>
</blockquote>
<section>

<p>विद्यमान देहीं असतां । देहस्थ गुण नातळती मुक्ता 
।</p>
<p>पापपुण्यादि हे कथा । सुखदुःखवार्ता तो नेणे ॥३८॥</p>
</section>
<section>
<p>सांडिल्या संकल्पविकल्पांसीं । कल्पांतींही नातळे 
त्यासीं ।</p>
<p>जेवीं कां ओकिल्या ओकासी । परतोनि कोणासी न घेववे 
॥३९॥</p>
</section>
<section>
<p>यालागीं मन बुद्धि इंद्रिय प्राण । मुक्ताचीं जाहलीं 
संकल्पशून्य ।</p>
<p>याचिलागीं पापपुण्य । न लगे जाण मुक्तासी ॥४४०॥</p>
</section>
<section>
<p>इंद्रियीं विषयक्रीडन । करितां संकल्पशून्य ।</p>
<p>मुक्तासी मनपणें नाहीं मन । वृत्तिशून्य यालागीं 
॥४१॥</p>
</section>
<section>
<p>बाळक लेणया प्रमाण नेणे । तरी अंगीं शोभे ले‌इलेपणें 
।</p>
<p>तेवीं कर्में विगुंतलीं करणें । मुक्त अकर्तेपणें 
अलिप्त ॥४२॥</p>
</section>
<section>
<p>संकल्पविरहित विहार । तोचि मुक्त जाण पां साचार 
।</p>
<p>’कथं विहरति’ हें उत्तर । थोडेनि फार सांगितलें 
॥४३॥</p>
</section>
<section>
<p>म्यां सांगितलीं जीं जीं लक्षणें । तीं तीं मुक्ताचीं 
मुक्तचि जाणे ।</p>
<p>आणिकासी व्युत्पत्तिपणें । मुक्त जाणणें हें न 
घडे ॥४४॥</p>
</section>
<section>
<p>सकळ देहशास्त्रसंपन्न । त्यासीही मुक्त न कळे जाण 
।</p>
<p>देहीं असे ज्यासी देहाभिमान । त्यासी मुक्तलक्षण 
कळेना ॥४५॥</p>
</section>
<section>
<p>म्यां बोलिले लक्षणांची पोथी । साक्षेपें घे‌ऊनि 
हातीं ।</p>
<p>जर्‍ही हिंडिन्नला त्रिजगतीं । तर्‍ही मुक्ताची 
स्थिति कळेना ॥४६॥</p>
</section>
<section>
<p>जेणें साचार मुक्त जाणितला । तोही सत्य जाण मुक्त 
झाला ।</p>
<p>अनुमानयोग्यतेच्या बोला । मुक्त जाणवला हें मिथ्या 
॥४७॥</p>
</section>
<section>
<p>जेणें सूर्य देखिला यथार्थता । तो जग देखे तत्प्रकाशता 
।</p>
<p>तेणें मुक्त जाणितला तत्त्वतां । तो नित्यमुक्तता 
जग देखे ॥४८॥</p>
</section>
<section>
<p>तेथ हा मुक्त हा बद्ध । देखणें हें अति‌अबद्ध ।</p>
<p>ऐसें देखती ते महामंद । अज्ञानांध अज्ञानी ॥४९॥</p>
</section>
<section>
<p>मुक्त न कळे सर्वथा । ऐसें बोलणें ऐकतां ।</p>
<p>उद्धवासी हो लागली चिंता । तें कृष्णनाथा कळों सरलें 
॥४५०॥</p>
</section>
<section>
<p>मागां सांगितलीं मुक्तलक्षणें । तीं मुक्ताचीं 
मुक्तचि जाणे ।</p>
<p>लौकिकीं मुक्त कळे जेणें । तींही लक्षणें परियेसीं 
॥५१॥</p>
</section>
<section>
<p>आश्वासावया उद्धवाचें मन । मुक्ताचें जाणतें लक्षण 
।</p>
<p>सांगेन म्हणे श्रीकृष्ण । येरू सावधान सर्वस्वें 
॥५२॥</p>
</section>
<section>
<p>कळतीं मुक्ताचीं लक्षणें । उद्धवु ऐकावया उदित 
मनें ।</p>
<p>तें जाणोनियां श्रीकृष्णें । विचित्र निरूपणें 
निरूपी ॥५३॥</p>
</section>
<blockquote>
<section>
<p><br/></p>

<p>यस्यात्मा हिंस्यते हिंस्रैः येन किञ्चिद्‌ यदृच्छया 
।</p>
<p>अर्च्यते वा क्वचित्तत्र न व्यतिक्रियते बुधः ॥ 
१५ ॥</p>
<p><br/></p>
</section>
</blockquote>
<section>

<p>ज्याचिया देहासी जाण । हिंसा करिती हिंसक जन ।</p>
<p>छेद भेद दंड मुंडण । गर्जन तर्जन जर्‍ही केलें ॥५४॥</p>
</section>
<section>
<p>तर्‍ही ते देहाची व्यथा । मुक्तासी नाहीं सर्वथा 
।</p>
<p>नाना उपचारीं पूजितां । नेघे श्लाघ्यता सन्मानें 
॥५५॥</p>
</section>
<section>
<p>देहीं वर्तमान असतां । देहबुद्धी नाहीं सर्वथा 
।</p>
<p>त्यासीच बोलिजे जीवन्मुक्तता । यालागीं देहव्यथा 
त्या नाहीं ॥५६॥</p>
</section>
<section>
<p>जैसी पुरुषांसवें छाया असे । पुरुषयोगें चळती दिसे 
।</p>
<p>ते छायेची अहंममता नसे । निजमानसें पुरुषासी ॥५७॥</p>
</section>
<section>
<p>तैसाचि मुक्ताचा देहो । मुक्तासवें वर्ते पहा हो 
।</p>
<p>परी त्यासी नाहीं अहंभावो । हा नित्यस्वभावो मुक्ताचा 
॥५८॥</p>
</section>
<section>
<p>त्यासी चोरु हेरु कातरु । म्हणौनि दंडु केला थोरु 
।</p>
<p>कां पूजिला ईश्वरु । पुरुष श्रेष्ठतरु म्हणौनि 
॥५९॥</p>
</section>
<section>
<p>परी पूजितां कां गांजितां । त्याची डंडळीना समता 
।</p>
<p>जेवीं छायेची मानापमानता । न करी व्यथा पुरुषासी 
॥४६०॥</p>
</section>
<section>
<p>देहो व्याघ्रामुखीं सांपडला । कां दैवें पालखीमाजीं 
चढला ।</p>
<p>तो हरुषविषादा नाहीं आला । समत्वें झाला निर्द्वंद्व 
॥६१॥</p>
</section>
<section>
<p>देहो द्यावया नेतां सुळीं । मी मरतों ऐसें न कळवळी 
।</p>
<p>कां गजस्कंधीं पूजिला सकळीं । तेणें सुखावली वृत्ति 
नव्हे ॥६२॥</p>
</section>
<section>
<p>सुखदुःखादि नाना व्यथा । आगमापायी आविद्यकता ।</p>
<p>देहाचें मिथ्यात्व जाणता । यालागीं व्यथा पावेना 
॥६३॥</p>
</section>
<section>
<p>अतिसन्मानु जेथ देखे । तेथ न राहे तेणें सुखें ।</p>
<p>अपमानचिये आडके । देखोनि न फडके भयभीतु ॥६४॥</p>
</section>
<section>
<p>देहासी नाना विपत्ति होये । तोही त्या देहाचें कौतुक 
पाहे ।</p>
<p>देह माझें मज व्यथा आहे । हें ठावें नोहे मुक्तासी 
॥६५॥</p>
</section>
<section>
<p>येथवर देहातीतता । दृढ बाणली जीवन्मुक्ता ।</p>
<p>यालागीं देहदुःखाची व्यथा । त्यासी सर्वथा बाधीना 
॥६६॥</p>
</section>
<section>
<p>नाना जनपदवार्ता । अतिस्तवनें स्तुति करितां ।</p>
<p>कां पारुष्यवचनें निंदितां । मुक्तासी व्यथा उपजेना 
॥६७॥</p>
</section>
<blockquote>
<section>
<p><br/></p>

<p>न स्तुवीत न निन्देत कुर्वतः साध्वसाधु वा ।</p>
<p>वदतो गुणदोषाभ्यां वर्जितः समदृङ्‌ मुनिः ॥ १६ 
॥</p>
<p><br/></p>
</section>
</blockquote>
<section>

<p>निंदेच्या तिखट बाणीं । दृढ विंधिल्या दुर्जनीं 
।</p>
<p>हे असाधु हें नुपजे मनीं । न बोले वचनीं ते दोष ॥६८॥</p>
</section>
<section>
<p>भाविक सात्त्विक साधु । मिळोनि करिती स्तुतिवादु 
।</p>
<p>तूं ईश्वरी पुरुष शुद्धु । हा गुणानुवादु ऐकोनि 
॥६९॥</p>
</section>
<section>
<p>मी उत्तम हें नुपजे मनीं । उंच नीच न देखे जनीं ।</p>
<p>हे साधु लोक भले गुणी । हे मुक्ताची वाणी वदेना ॥४७०॥</p>
</section>
<section>
<p>साधु असाधु पाहतां जनीं । तो ब्रह्मरूप देखे दोनी 
।</p>
<p>देखतें देखे तद्‌रूपपणीं । निजात्मदर्शनीं निजबोधु 
॥७१॥</p>
</section>
<section>
<p>तेथ कोणाची करावी निंदा । कोणाच्या करावें गुणानुवादा 
।</p>
<p>मीचि विश्व हें आलें बोधा । स्तुतिनिंदा निमाली 
॥७२॥</p>
</section>
<section>
<p>त्यासी आत्मसाक्षात्कारीं विश्राम । नित्य निजात्मपदीं 
आराम ।</p>
<p>साधु असाधु हा फिटला भ्रम । स्वयें आत्माराम तो जाहला 
॥७३॥</p>
</section>
<section>
<p>असाधुत्वें निंदावे ज्यासी । तंव आत्मस्वरूपें 
देखे त्यासी ।</p>
<p>साधु म्हणौनि वर्णितां गुणासी । देखे त्यासी निजरूपें 
॥७४॥</p>
</section>
<section>
<p>उजव्या वंद्यत्वें शुद्धभावो । डाव्या निंद्यत्वें 
निजनिर्वाहो ।</p>
<p>पुरुषासी दोंहीचा समभावो । वंद्य निंद्य पहा हो 
समत्वें तैसे ॥७५॥</p>
</section>
<section>
<p>तेथ साधु असाधु अनुवादा । वर्जिली स्तुति आणि निंदा 
।</p>
<p>समत्वें पावला समपदा । सुखस्वानंदाचेनि बोधें ॥७६॥</p>
</section>
<section>
<p>मुक्ताची हे वोळखण । यापरी उद्धवा तूं जाण ।</p>
<p>आतां आणिकही लक्षण । तुज मी खूण सांगेन ॥७७॥</p>
</section>
<section>
<p>प्रकट मुक्ताचें लक्षण । म्यां तुज सांगितलें जाण 
।</p>
<p>तें लौकिकीं मानी कोण । विकल्प गहन जनाचे ॥७८॥</p>
</section>
<section>
<p>प्रारब्धवशास्तव जाण । एकादें अवचटे दिसे चिह्न 
।</p>
<p>इतुक्यासाठीं मुक्तपण । मानी कोण जगामाजीं ॥७९॥</p>
</section>
<section>
<p>मुक्त मुक्तपणाची पदवी । सर्वथा जगामाजीं लपवी 
।</p>
<p>जो आपुली मुक्तता मिरवी । तो लोभस्वभावी दांभिकु 
॥४८०॥</p>
</section>
<section>
<p>शुक वामदेव मुक्त म्हणतां । सर्वांसी न म्हणवे सर्वथा 
।</p>
<p>मा इतरांची काय कथा । माझीही मुक्तता न मानिती ॥८१॥</p>
</section>
<section>
<p>म्यां गोवर्धनु उचलिला । दावाग्नि प्राशिला ।</p>
<p>अघ बक विदारिला । प्रत्यक्ष नाशिला काळिया ॥८२॥</p>
</section>
<section>
<p>जों जों हा देहाडा । तों तों नीच नवा पवाडा ।</p>
<p>निजसुखाचा उघडा । केला रोकडा सुकाळु ॥८३॥</p>
</section>
<section>
<p>त्या माझें मुक्तपण । न मानिती याज्ञिक ब्राह्मण 
।</p>
<p>इतरांची कथा कोण । विकल्प दारुण लौकिकीं ॥८४॥</p>
</section>
<section>
<p>यालागीं मुक्ताचें मुक्तपण । मुक्तचि जाणे आपण 
।</p>
<p>इतरांसी न कळे तें लक्षण । अतिविचक्षण जर्‍ही झाला 
॥८५॥</p>
</section>
<section>
<p>मुक्त लौकिकीं वर्तत । जड-मूक-पिशाचवत ।</p>
<p>तींही चिन्हें समस्त । ऐक निश्चित सांगेन ॥८६॥</p>
</section>
<blockquote>
<section>
<p><br/></p>

<p>न कुर्यान्न वदेत्‌ किञ्चिन्‌ न ध्यायेत्‌ साध्वसाधु 
वा ।</p>
<p>आत्मारामोऽनया वृत्त्या विचरेज्जडवन्मुनिः ॥ 
१७ ॥</p>
<p><br/></p>
</section>
</blockquote>
<section>

<p>कायिक-वाचिक-मानसिक । उद्देशें कर्म न करी एक ।</p>
<p>जें निफजे तें स्वाभाविक । ’अहेतुक’ त्या नांव ॥८७॥</p>
</section>
<section>
<p>हेतु ठेवूनि गुणागुणीं । स्तुतिनिंदेचीं बोलणीं 
।</p>
<p>सांडोनिया झाला मौनी । परी मौनाभिमानीं हेतु नाहीं 
॥८८॥</p>
</section>
<section>
<p>जरी तो झाला मौनाभिमानी । तरी मुक्त पडला बंधनीं 
।</p>
<p>यालागीं बोलणें न बोलणेंं दोन्ही । सांडूनि मौनी 
तो झाला ॥८९॥</p>
</section>
<section>
<p>अतद्‍व्यावृत्तीनें जाण । करावें असंतनिरसन ।</p>
<p>मग सद्वस्तूचें ध्यान । अखंड जाण करावें ॥४९०॥</p>
</section>
<section>
<p>तंव पावली सद्‍गुरूची खूण । उडालें ध्येय-ध्याता-ध्यान 
।</p>
<p>बुडालें भेदाचें भेदभान । चैतन्यघन कोंदलें ॥९१॥</p>
</section>
<section>
<p>मेळवूनि शास्त्रसंभारा । बांधला संतासंतबंधारा 
।</p>
<p>तो चैतन्याच्या महापुरा- । माजी खरा विराला ॥९२॥</p>
</section>
<section>
<p>तेव्हां बुडालें संतासंतभान । निबिड दाटलें चैतन्यघन 
।</p>
<p>मोडलें मनाचें मनपण । वृत्तिशून्य अवस्था ॥९३॥</p>
</section>
<section>
<p>मनें ध्यावें चैतन्यघन । तंव चैतन्यचि जाहलें मन 
।</p>
<p>सहजेंचि खुंटलें ध्यान । हें मुख्य लक्षण मुक्ताचें 
॥९४॥</p>
</section>
<section>
<p>चैतन्यीं हरपलें चित्त । जड-मूक-पिशाचवत ।</p>
<p>लौकिकीं वर्ततां दिसे मुक्त । जाण निश्चित उद्धवा 
॥९५॥</p>
</section>
<section>
<p>मुक्त लौकिकीं वर्तत । जड-मूक-पिशाचवत ।</p>
<p>म्हणौनि कळे इत्थंभूत । तेंही चिन्ह यदर्थ सांगेन 
॥९६॥</p>
</section>
<section>
<p>नैष्कर्म्य ब्रह्म पावला दृढु । अंतरीं निजबोधें 
अतिगोडु ।</p>
<p>बाह्य लौकिकीं दिसे जडु । अचेतन दगडु हो‌ऊनि असे 
॥९७॥</p>
</section>
<section>
<p>उठीबैसी करितें मन । तें स्वरूपीं झालें लीन ।</p>
<p>पडलें ठायींहूनि नुठी जाण । यालागीं ’जडपण’ आभासे 
॥९८॥</p>
</section>
<section>
<p>शब्दब्रह्म गिळोनि वेगें । निःशब्द वस्तु झाला 
अंगें ।</p>
<p>निंदास्तुतीचें नांव नेघे । ’मुका’ सर्वांगें सर्वदा 
॥९९॥</p>
</section>
<section>
<p>ब्रह्म सर्वथा न बोलवे कोणा । जरीं सांगे तरी दावी 
खुणा ।</p>
<p>यालागीं मुका म्हणती जाणा । अबोलपणा स्तुतिनिंदा 
॥५००॥</p>
</section>
<section>
<p>द्रव्यलोभ नाहीं चित्तीं । कदा द्रव्य नातळती ।
</p>
<p>यालागीं लोक ’पिशाच’ म्हणती । जाण निश्चितीं उद्धवा 
॥१॥</p>
</section>
<section>
<p>नवल त्याचें पिसेपण । जगास न करवे जें प्राशन ।</p>
<p>ते वस्तूचें करी अपेयपान । अभक्ष्य जाण भक्षितु 
॥२॥</p>
</section>
<section>
<p>जेथ जगासी गमन नव्हे जाण । तेथ हा करी अगम्यागमन 
।</p>
<p>जगाचें जेथ न रिघे मन । तेथ सर्वांगें जाण हा वेंघे 
॥३॥</p>
</section>
<section>
<p>न धरी विधिनिषेधविभाग । न करी कर्माकर्मांचा पांग 
।</p>
<p>स्वानंदें नाचवी सर्वांग । यालागीं जग ’पिसे’ म्हणे 
॥४॥</p>
</section>
<section>
<p>एवं जड-मूक-पिशाच । समूळ लक्षणीं तोचि साच ।</p>
<p>मिथ्या नव्हे अहाचवहाच । वृथा कचकच तो नेणे ॥५॥</p>
</section>
<section>
<p>जाण पां मुक्ताच्या ठायीं । कोणे विषयीं आग्रह नाहीं 
।</p>
<p>जो अतिशयेंसीं आग्रही । तो बद्ध पाहीं निश्चित ॥६॥</p>
</section>
<section>
<p>जीं बोलिलीं मुक्ताचीं लक्षणें । तींचि साधकांची 
साधनें ।</p>
<p>सिद्धासी असती सहजगुणें । साधकें करणें दृढनिष्ठा 
॥७॥</p>
</section>
<section>
<p>बोलिलिया लक्षणां । सिद्धचि भोक्ता जाणा ।</p>
<p>साधकुहि येथ लाहाणा । जो या साधनां साधूं जाणे ॥८॥</p>
</section>
<section>
<p>इतर जे पंडिताभिमानी । आम्ही शास्त्रज्ञ ज्ञाते 
म्हणौनी ।</p>
<p>ते वाळिले येथूनि । जेवीं सज्जनीं दुर्बुद्धी ॥९॥</p>
</section>
<section>
<p>जो न साधी येथींच्या साधना । कोरडा शास्त्राभिमानी 
जाणा ।</p>
<p>सदा वांच्छिता धनमाना । तो येथींच्या ज्ञाना अलिप्त 
॥५१०॥</p>
</section>
<section>
<p>आम्ही कर्मकुशळ याज्ञिक । शास्त्रसंपन्न वेदपाठक 
।</p>
<p>सदा अर्थकामकामुक । त्यांसी हें सुख अप्राप्त ॥११॥</p>
</section>
<section>
<p>तिहीं जे कष्ट केले सर्वथा । ते समस्त जाण झाले वृथा 
।</p>
<p>उद्धवा तेहीविखीं तत्त्वतां । ऐक आतां सांगेन ॥१२॥
</p>
</section>
<blockquote>
<section>
<p><br/></p>

<p>शब्दब्रह्मणि निष्णातो न निष्णायात्परे यदि ।</p>
<p>श्रमस्तस्य श्रमफलो ह्यधेनुमिव रक्षतः ॥ १८ ॥</p>
<p><br/></p>
</section>
</blockquote>
<section>

<p>शब्दब्रह्म वेदशास्त्रार्थ । पढोनि वाचोनि अति 
पंडित ।</p>
<p>चारी वेद मूर्तिमंत । सदा तिष्ठत वाचेसी ॥१३॥</p>
</section>
<section>
<p>संहिता पद क्रम स्वरयुक्त । अरण ब्राह्मण सूत्र 
निरुक्त ।</p>
<p>जटावळी ध्वज रथ । पढों जाणत वर्णपूर्वक ॥१४॥</p>
</section>
<section>
<p>आयुर्वेद धनुर्वेद । गांधर्ववेदींचा जाणे भेद ।
</p>
<p>काव्यनाटकीं अतिशुद्ध । वेद उपवेद तो जाणे ॥१५॥</p>
</section>
<section>
<p>व्याकरणीं अतिनेटक । सांख्य पातंजळ जाणे तर्क ।
</p>
<p>शास्त्र जाणे वैशेषिक । कर्ममीमांसक यज्ञान्त ॥१६॥</p>
</section>
<section>
<p>विवर्ण वाचस्पति वेदान्त । शास्त्र जाणे वार्तिकान्त 
।</p>
<p>तिन्ही प्रस्थानें मूर्तिमंत । पुढां तिष्ठत योग्यत्वें 
॥१७॥</p>
</section>
<section>
<p>शिल्पशास्त्रीं अतिनिपुण । सुपशास्त्रामाजीं 
प्रवीण ।</p>
<p>रत्‍नपरीक्षालक्षण । जाणे आपण वाजिवाह ॥१८॥</p>
</section>
<section>
<p>आगमीं नेटका मंत्रतंत्री । शैवी वैष्णवी दीक्षेची 
परी ।</p>
<p>सौर शाक्त अभिचारी । नाना मंत्रीं प्रवीण ॥१९॥</p>
</section>
<section>
<p>कोकशास्त्रींची अधिष्ठात्री । अतिप्रवीण संगीतशास्त्रीं 
।</p>
<p>प्रबंध करूं जाणे कुसरी । राजमंत्रीं राजसु ॥५२०॥</p>
</section>
<section>
<p>निघंटु वसे प्रज्ञेपुढां । चमत्कारु जाणे गारुडा 
।</p>
<p>पंचाक्षरी अतिगाढा । वैद्य धडफुडा रसज्ञ ॥२१॥</p>
</section>
<section>
<p>रसौषधी साधावी तेणें । भूत भविष्य ज्योतिष जाणे 
।</p>
<p>अमरकोश अभिधानें । अठरा पुराणें मुखोद्‍गत ॥२२॥</p>
</section>
<section>
<p>प्रश्नावली पाहों जाणे । स्वप्नाध्यावो सांगावा 
तेणें ।</p>
<p>इतिहासादि प्रकरणें । जाणे लक्षणें गर्भाचीं ॥२३॥</p>
</section>
<section>
<p>शब्दज्ञानाची व्युत्पत्ती । जाणे साधक-बाधक युक्ती 
।</p>
<p>समयींची समयीं स्फुरे स्फूर्ती । अपर बृहस्पति 
बोलावया ॥२४॥</p>
</section>
<section>
<p>जेवीं तळहातींचा आंवळा । तेवीं ब्रह्मज्ञान बोले 
प्रांजळा ।</p>
<p>परी अपरोक्षसाक्षात्कारीं आंधळा । नेणे जिव्हाळा 
तेथींचा ॥२५॥</p>
</section>
<section>
<p>मोरा‌अंगीं अतिडोळसें । अंगभरी भरलीं पिसें ।</p>
<p>एके दृष्टीवीण आंधळे जैसें । जाहलें तैसें विद्वांसा 
॥२६॥</p>
</section>
<section>
<p>जेथूनि क्षीर स्त्रवती सड । तेथेंचि लागोनि गोचिड 
।</p>
<p>अशुद्ध सेविताति मूढ । तेवीं विद्वांस दृढ विषयांसी 
॥२७॥</p>
</section>
<section>
<p>गोचिडाचे मुखीं क्षीर रिघे । तो अशुद्धावांचोनि 
तें नेघे ।</p>
<p>तेवीं ज्ञान विकूनि अंगें । विद्वांसु मागे विषयांतें 
॥२८॥</p>
</section>
<section>
<p>सांडूनि सुगंधचंदनासी । आवडीं दुर्गंधा धांवे माशी 
।</p>
<p>तेवीं सांडूनि निजात्मज्ञानासी । पंडित विषयांसी 
झोंबत ॥ २९ ॥</p>
</section>
<section>
<p>असोनि कमळ आमोदापाशीं । दर्दुर सेविती कर्दमासी 
।</p>
<p>तेवीं सांडूनि निजात्मज्ञानासी । पंडित विषयांसी 
लोलुप ॥ ५३०॥</p>
</section>
<section>
<p>करूनि अद्वैतव्युत्पत्ती । तें ज्ञान विकूं देशांतरा 
जाती ।</p>
<p>मूर्ख ज्ञात्यातें उपहासिती । तर्‍ही वांछिती सन्मानु 
॥३१॥</p>
</section>
<section>
<p>सांगतां ब्रह्मनिरूपण । सात्त्विकाचें परमार्थीं 
मन ।</p>
<p>व्याख्याता तो वांछी धन । विपरीत ज्ञान विद्वांसा 
॥३२॥</p>
</section>
<section>
<p>सांगे आन करी आन । तेथें कैंचें ब्रह्मज्ञान ।</p>
<p>जेथ वसे धनमान । तेथ आत्मज्ञान असेना ॥३३॥</p>
</section>
<section>
<p>दृढ धनमान धरोनि पोटीं । सांगतां ब्रम्हज्ञानगोठी 
।</p>
<p>त्यास आत्मसाक्षात्कारभेटी । नव्हे कल्पकोटी गेलिया 
॥३४॥</p>
</section>
<section>
<p>नाना पदव्युत्तिविंदान । एके श्लोकीं दशधा व्याख्यान 
।</p>
<p>पोटीं असतां मानाभिमान । ब्रह्मज्ञान त्या कैंचें 
॥३५॥</p>
</section>
<section>
<p>मी पंडितु अतिज्ञाता । ऐशिया नागवले अहंता ।</p>
<p>जेवीं आंधळें नोळखे पिता । नित्य असतां एकत्र ॥३६॥</p>
</section>
<section>
<p>तैशी गति विद्वांसासी । नित्य असती आत्मसमरसीं 
।</p>
<p>तेंचि वाखाणिती अहर्निशीं । परी त्या स्वरूपासी 
नेणती ॥३७॥</p>
</section>
<section>
<p>करावया विषयभरण । केलें शास्त्रव्युपत्तिव्याख्यान 
।</p>
<p>ते वृथा कष्ट गेले जाण । जेवीं वंध्याधेनु पोशिली 
॥३८॥</p>
</section>
<section>
<p>जे कधीं वोळे ना फळे । सुटली तरी सैरां पळे ।</p>
<p>नित्य वोढाळी राजमळे । तें दुःख आदळे स्वामीसी ॥३९॥</p>
</section>
<section>
<p>तैशी गति पंडितंमन्यासी । व्युत्पत्तीं पोशिलें 
वाचेंसी ।</p>
<p>ते वोढाळ झाली विषयांसी । ज्याची त्यासी नावरे ॥५४०॥</p>
</section>
<section>
<p>जेवीं का निर्दैवाहातीं । कनक पडलें तें होय माती 
।</p>
<p>तेवीं पंडितंमन्याची व्युत्पत्ती । विषयासक्तीं 
नाशिली ॥४१॥</p>
</section>
<section>
<p>द्विजा दीधला भद्रजाती । त्यासी न पोसवे तो निश्चितीं 
।</p>
<p>मग फुकासाठीं विकिती । तेवीं व्युपत्ती विद्वांसा 
॥४२॥</p>
</section>
<section>
<p>अद्वैतशास्त्राची व्युत्पत्ती । हे त्यासी झाली 
अलभ्यप्राप्ती ।</p>
<p>जे विषयालागीं विकिती । ते मूर्ख निश्चितीं विद्वांस 
॥४३॥</p>
</section>
<section>
<p>मुखीं ऊंस घालिजे घाणा । तो रस पिळूनि भरे भाणा ।
</p>
<p>फिका चोपटीं करकरी घाणा । ते गति जाणा विद्वांसा 
॥४४॥</p>
</section>
<section>
<p>विद्वांस करिती ज्ञानकथन । सारांश सात्त्विकीं 
नेला जाण ।</p>
<p>शब्दसोपटी करकरी वदन । गोडपण तेथें कैंचें ॥४५॥</p>
</section>
<section>
<p>जेवीं का नपुंसकाच्या करीं । वोपिली पद्मिणी सुंदरी 
।</p>
<p>ते अखंड रडे जयापरी । तेवीं विद्वांसाघरीं व्युत्पत्ती 
॥४६॥</p>
</section>
<section>
<p>पाहे पां ब्रह्मज्ञानेंवीण । शब्दज्ञानें संन्यासग्रहण 
।</p>
<p>केलें तेंही वृथा जाण । जरी धारणाध्यान करीना ॥४७॥</p>
</section>
<section>
<p>जैसी जैसी शब्दज्ञानव्युत्पत्ती । तैशी तैशी न 
करितां स्थिती ।</p>
<p>वर्तणें जैं विषयासक्ती । तैं निज मुखीं माती घातली 
॥४८॥</p>
</section>
<section>
<p>वेदशास्त्रसंपन्न झाला । त्यावरी पोट भरूं लागला 
।</p>
<p>तरी तो उदमी थोर झाला । परी थित्या मुकला मुदलासी 
॥४९॥</p>
</section>
<section>
<p>रत्‍न दे‌ऊनि कोंडा घेतला । कां अमृत दे‌ऊनि कांजी 
प्याला ।</p>
<p>तैसा परिपाकु पंडितांचा झाला । थित्या नागवला निजज्ञाना 
॥५५०॥</p>
</section>
<section>
<p>शब्दज्ञान जोडिलें कष्टे । तेणेंचि साधनें परब्रह्म 
भेटे ।</p>
<p>इटेसाठीं परीस पालटे । मूर्ख वोखटें मानिती ॥५१॥</p>
</section>
<section>
<p>पोट भरावयाचिया युक्ती । आपुली मिरवाया व्युत्पत्ती 
।</p>
<p>पत्रावलंबनें करिती । द्वाराप्रती सधनाच्या ॥५२॥</p>
</section>
<section>
<p>जेवीं पोट भरावया भांड । नानापरी वाजवी तोंड ।</p>
<p>तेवीं नाना व्युत्पत्ती वादवितंड । करिती अखंड 
उदरार्थ ॥५३॥</p>
</section>
<section>
<p>करूनि व्युत्पत्ती शब्दब्रह्म । जरी न साधीचि परब्रह्म 
।</p>
<p>तरी त्या श्रमाचें फळही श्रम । जेवीं रत्‍नें उत्तम 
घाणा गाळी ॥५४॥</p>
</section>
<section>
<p>तेथें तेल न पेंडी । झाली रत्‍नांची राखोंडी ।</p>
<p>तैशीं विद्वांसें झाली वेडीं । श्रमें श्रमकोडी 
भोगिती ॥५५॥</p>
</section>
<section>
<p>श्रमें श्रमुचि पावती । दुःखें दुःखचि भोगिती ।
</p>
<p>हेंचि कथन बहु दृष्टांतीं । उद्धवाप्रती हरि बोले 
॥५६॥</p>
</section>
<blockquote>
<section>
<p><br/></p>

<p>गां दुग्धदोहामसतीं च भार्यां देहं पराधीनमसत्प्रजां 
च ।</p>
<p>वित्तं त्वतीर्थीकृतमङ्ग वाचं हीनां मया रक्षति 
दुःखदुःखी ॥ १९ ॥</p>
<p><br/></p>
</section>
</blockquote>
<section>

<p>दुग्धाचिया लोलुप्यता । ’भाकड गाय ’ दोहूं जातां 
।</p>
<p>शिंपीभरी दूध न ये हाता । हाणे लाता तत्काळ ॥५७॥</p>
</section>
<section>
<p>जे कुडी कुचर डीवरी । विषयमेळवणा अतिखा‌इरी ।</p>
<p>अधर्मशीळ लातरी । सर्वांपरी अनाड ॥५८॥</p>
</section>
<section>
<p>सुटली राजागारीं भरे । धर्मदंडें मागें न सरे ।</p>
<p>सद्‍बुद्धि धरितां न धरे । सैर चरे सुनाट ॥५९॥</p>
</section>
<section>
<p>जिचें कधीं नव्हे दुभतें । जे धरूं नेणे गर्भातें 
।</p>
<p>पोषितां ऐशा गायीतें । पावे दुःखातें पोषकु ॥५६०॥</p>
</section>
<section>
<p>गृहिणी लागला गृहाचार । ते स्त्री अनुकूल नसतां 
नर ।</p>
<p>अतिदुःखें दुःखी थोर । सदा करकर कपाळीं ॥६१॥</p>
</section>
<section>
<p>निंदा अवज्ञा हेळण । भ्रताराचें करी जाण ।</p>
<p>स्वयें भक्षी मिष्टान्न । हें ’असंतलक्षण स्त्रियांचे’ 
॥६२॥</p>
</section>
<section>
<p>खातां जेवितां द्रव्य देतां । गोड गूळसी बोले सर्वथा 
।</p>
<p>धर्म देखोनि फोडी माथा । तेही सर्वथा असतीचि ॥६३॥</p>
</section>
<section>
<p>जे न विचारी पापपुण्य । कामाचारी धर्मशून्य ।</p>
<p>हें असतीचें लक्षण । उद्धवा जाण निश्चित ॥६४॥</p>
</section>
<section>
<p>असतीचिये संगतीं । कैंची हो‌ईल सुखप्राप्ती ।</p>
<p>अति दुःखें दुःखी होती । जाण निश्चितीं ते नर ॥६५॥</p>
</section>
<section>
<p>ज्याचें देह ’पराधीन’ । तो जीवें जितां सदा दीन ।
</p>
<p>पराधीना समाधान । नव्हे जाण कल्पांतीं ॥६६॥</p>
</section>
<section>
<p>सांडोनि आपली निजसत्ता । ज्यासी लागली पराधीनता 
।</p>
<p>तो स्वप्नींही सुखाची वार्ता । न देखे सर्वथा निश्चित 
॥६७॥</p>
</section>
<section>
<p>’पर’ म्हणिजे माया जाण । जो झाला तिचे आधीन ।</p>
<p>त्यासी सुखाचें न दिसे स्वप्न । दुःख संपूर्ण सर्वदा 
॥६८॥</p>
</section>
<section>
<p>पराधीनासी सुख । आहे म्हणे तो केवळ मूर्ख ।</p>
<p>सोलीव दुःखाचें दुःख । अवश्य देख पराधीना ॥६९॥</p>
</section>
<section>
<p>ऐक ’प्रजांचा विवेक’ । एक पुत्र एक लेंक ।</p>
<p>एक ते केवळ मूर्ख । दुःखदायक पितरांसी ॥५७०॥</p>
</section>
<section>
<p>जो नरकापासोनि तारी । जो पूर्वजांतें उद्धरी ।</p>
<p>जो मातापित्यांची भक्ति करी । अव्यभिचारी हरिरूपें 
॥७१॥</p>
</section>
<section>
<p>जो सांडोनियां मातापिता । जा‌ऊं नेणे आणिके तीर्था 
।</p>
<p>त्याचेनि चरणतीर्थें पवित्रता । मानिती सर्वथा 
अनिवार ॥७२॥</p>
</section>
<section>
<p>जैशीं रमा आणि नारायण । तैशीं मातापिता मानी जाण 
।</p>
<p>चढत्या आवडीं करी भजन । नुबगे मन सेवेसी ॥७३॥</p>
</section>
<section>
<p>जो अतिसत्त्वें सात्त्विकु । जो पितृवचनपाळकु ।
</p>
<p>जाणे धर्माधर्मविवेकु । हा नैसर्गिकु स्वभावो ॥७४॥</p>
</section>
<section>
<p>जो मातापित्यांचे सेवेवरी । आप‌आपणियातें तारी 
।</p>
<p>सकळ पूर्वजांतें उद्धरी । तो संसारीं सुपुत्र ॥७५॥</p>
</section>
<section>
<p>ऐशिया पुत्रासी प्रतिपाळितां । सुख पावे मातापिता 
।</p>
<p>पूर्वजांतें उद्धरिता । स्वयें तरता पितृभक्तीं 
॥७६॥</p>
</section>
<section>
<p>झालिया सुपुत्रसंतति । एवढी होय सुखप्राप्ती ।</p>
<p>आतां असत्प्रजांची स्थिती । ऐक तुजप्रती सांगेन 
॥७७॥</p>
</section>
<section>
<p>मूळींचें पद ’असत्प्रज’ । त्यांचे वर्तणुकेची वोज 
।</p>
<p>सांगतां अत्यंत निर्लज्ज । तेही मी तुज सांगेन ॥७८॥</p>
</section>
<section>
<p>पोटीं उपजले जे लेंक । त्यांची वर्तणुक ऐशी देख ।
</p>
<p>आवडे कांता आणि कनक । उपेक्षिती निःशेख माता-पिता 
॥७९॥</p>
</section>
<section>
<p>जे कुडे कुचर कुलट । जे का अत्यंत शठ नष्ट ।</p>
<p>जे अनाचारी कर्मभ्रष्ट । अति दुष्ट दुर्जन ॥५८०॥</p>
</section>
<section>
<p>त्यांसी भांडवल लटिक । लटकी द्यावी आणभाक ।</p>
<p>माता पिता ठकावीं देख । सात्त्विक लोक नाडावे ॥८१॥</p>
</section>
<section>
<p>आपण नरका जावें ते जाती । परी पूर्वज नेले अधोगती 
।</p>
<p>ऐशियां प्रजांतें प्रतिपाळिती । ते दुःखी होती 
अतिदुःखें ॥८२॥</p>
</section>
<section>
<p>पोटामाजीं उठिला फोडू । त्यासी करितां न ये फाडू 
।</p>
<p>तैसा असत्प्रजीं संसार कडू । दुःख दुर्वाडु भोगवी 
॥८३॥</p>
</section>
<section>
<p>ऐशिया पुत्रांचें जितां दुःख । मेल्यापाठीं देती 
नरक ।</p>
<p>असत्प्रजांचें कवतिक । दुखें दुःख अनिवार ॥८४॥</p>
</section>
<section>
<p>गांठीं असोनियां ’धन’ । जो सत्पात्रीं न करी दान 
।</p>
<p>तें सर्व दुःखाचें मूळ जाण । दुःख दारुण धनलोभ्या 
॥८५॥</p>
</section>
<section>
<p>धन अर्जावया अनेक । उपाय अपाय करिती लोक ।</p>
<p>नाना क्लेश भोगोनि दुःख । द्रव्य देख सांचिलें ॥८६॥</p>
</section>
<section>
<p>प्रथम दुःख द्रव्य सांचितां । दुसरें दुःख द्रव्य 
रक्षितां ।</p>
<p>स्त्रीपुत्र प्रवर्ते घाता । इतर कथा ते भिन्न ॥८७॥</p>
</section>
<section>
<p>सत्पात्रीं न करितां दान । जेणें रक्षिलें यक्षधन 
।</p>
<p>तेथें दुःखबाहुल्यें उठी विघ्न । धर्मरक्षण तेथ 
नाहीं ॥८८॥</p>
</section>
<section>
<p>ऐसेंही धन गेलियासाठीं । अतिदुःखें भडका उठी ।</p>
<p>धनवंता जन्मसाटी । दुःखकोटी भोगिती ॥८९॥</p>
</section>
<section>
<p>येवोनियां नरदेहासी । अविकळ वाचा असे ज्यासी ।</p>
<p>जो नुच्चारी हरिनामासी । पाप त्यापाशीं खतेलें 
॥५९०॥</p>
</section>
<section>
<p>पुरिले लोहा माती खाये । तें उपेगा न ये वायां जाये 
।</p>
<p>तैशी नामेंवीण वाचा पाहें । वृथा जाये सर्वथा ॥९१॥</p>
</section>
<section>
<p>आसनध्यानपरिश्रम । न करूनि म्हणे जो राम राम ।</p>
<p>तेणें कोटि जन्मांचा हरे श्रम । उत्तमोत्तम ते वाणी 
॥९२॥</p>
</section>
<section>
<p>जो नित्य जपे रामनाम । तो जाणावा मजचिसम ।</p>
<p>तेणेंचि केले सकळही नेम । पुरुषीं पुरुषोत्तम तो 
जाण ॥९३॥</p>
</section>
<section>
<p>चतुर्वर्णांमाजीं जो कोणी । अविश्रम रामू जपे वाणीं 
।</p>
<p>तोचि पढियंता मजलागुनी । आन त्रिभुवनीं नावडे ॥९४॥</p>
</section>
<section>
<p>ऐसें रामनाम नावडे ज्यासी । तैं पापमुखरोग आला मुखासी 
।</p>
<p>तो स्वयें मुकला निजसुखासी । आप आपणासी घातकू ॥९५॥</p>
</section>
<section>
<p>रामनामेंवीण जें तोंड । तें जाणावें चर्मकुंड ।
</p>
<p>भीतरी जिव्हा तें चामखंड । असत्यकांड काटली ॥९६॥</p>
</section>
<section>
<p>हो कां हरिनामेंवीण जे वाणी । ते गलितकुष्ठे जाली 
कोढिणी ।</p>
<p>असत्यकुष्ठाचें गळे पाणी । उठी पोहणी निंदेची ॥९७॥</p>
</section>
<section>
<p>ऐशिये वाचेसी रोकडे । पडती अधर्माचे किडे ।</p>
<p>सुळबुळीत चहूंकडे । मागेंपुढें वळवळित ॥९८॥</p>
</section>
<section>
<p>ते वाचा होय ज्यासमोर । देखे तो पाठिमोरा ठाके नर 
।</p>
<p>नाक झांकूनि म्हणे हरहर । लहान थोर थुंकिती ॥९९॥</p>
</section>
<section>
<p>ते वाचेची जे दुर्गंधी । मजही न साहवे त्रिशुद्धी 
।</p>
<p>हे वाचा वाहे तो दुर्बुद्धी । अनर्थसिद्धि अतिदुःख 
॥६००॥</p>
</section>
<section>
<p>सोलींव दुःखाचें अतिदुःख । त्या नराची वाचा देख 
।</p>
<p>केवळ निरय तें त्याचें मुख । नामीं विन्मुख जे वाणी 
॥१॥</p>
</section>
<section>
<p>हो कां वेदशास्त्रसंपन्न वाणी । करूनि निंदकू नामकीर्तनीं 
।</p>
<p>तो पापी महापाप्याहूनी । त्याचेनि अवनी अतिदुःखी 
॥२॥</p>
</section>
<section>
<p>नामकीर्तनें धन्य वाणी । येचि अर्थी सारंगपाणी 
।</p>
<p>प्रवर्तला निरूपणीं । विशद करूनी सांगावया ॥३॥</p>
</section>
<blockquote>
<section>
<p><br/></p>

<p>यस्यां न मे पावनमङ्ग कर्म स्थित्युद्‍भवप्राणनिरोधमस्य 
।</p>
<p>लीलावतारेप्सितजन्म वा स्याद्‌ वन्ध्यां गिरं 
तां बिभृयान्न धीरः ॥ २० ॥</p>
<p><br/></p>
</section>
</blockquote>
<section>

<p>जगातें पवित्र करिती । महादोषांतें हरिती ।</p>
<p>माझीं नामकर्में गुणकीर्ती । जड उद्धरती हरिनामें 
॥४॥</p>
</section>
<section>
<p>म्हणसी तूं बोलिलासी निजवर्म । मी विद्याविद्यातीत 
ब्रह्म ।</p>
<p>त्या तुज कैंचे गुण नाम कर्म । कीर्तनधर्म केवीं 
घडे ॥५॥</p>
</section>
<section>
<p>उद्धवा हें मनीं न धरीं । मी स्वलीला स्वमायें करीं 
।</p>
<p>नाना अवतारांतें धरीं । न करूनि करीं स्थित्यंतू 
॥६॥</p>
</section>
<section>
<p>त्रिगुणगुणी गुणावतार । ब्रह्मा आणि हरिहर ।</p>
<p>तिहीं रूपीं मीच साचार । चराचर करीं हरीं ॥७॥</p>
</section>
<section>
<p>स्रष्टारूपें मी स्रजिता । विष्णुरूपें मी प्रतिपाळिता 
।</p>
<p>रुद्ररूपें मी संहर्ता । जाण तत्त्वतां मी एकू ॥८॥</p>
</section>
<section>
<p>बाल्यतारुण्यवार्धक्यांसी । एक पुरुष तिहीं अवस्थांसी 
।</p>
<p>तेवीं उत्पत्तिस्थितिप्रळयांसी । गुणकर्मांसी 
मी कर्ता ॥९॥</p>
</section>
<section>
<p>मी कर्ताचि अकर्ता । अकर्तेपणे कर्ता ।</p>
<p>हें माझें मीचि जाणें तत्त्वतां । आणिकासी सर्वथा 
कळेना ॥६१०॥</p>
</section>
<section>
<p>हींचि माझीं नामकर्में गातां । माझी पदवी लाभे वक्ता 
।</p>
<p>माझे लीलावतार कीर्तितां । कीर्तिमंतां निजलाभू 
॥११॥</p>
</section>
<section>
<p>अवतारांमाजीं उत्तमोत्तम । श्रीरामकृष्णादि जन्मकर्म 
।</p>
<p>नाना चरित्रें संभ्रम । अविश्रम जे गाती ॥१२॥</p>
</section>
<section>
<p>सेतु बांधिला अवलीळा । सागरीं तारिल्या शिळा ।</p>
<p>गोवर्धनु उचलिला हेळा । दावानळा प्राशिलें ॥१३॥</p>
</section>
<section>
<p>ताटिका वधिली एके बाणीं । पूतना शोखिली तानेपणीं 
।</p>
<p>अहल्या तारिली चरणीं । यमलार्जुन दोन्ही उद्धरिले 
॥१४॥</p>
</section>
<section>
<p>रावणू आदळला धनुष्य वाहतां । तें भंगोनि पर्णिली 
सीता ।</p>
<p>मथूनि चैद्यादि समस्तां । भीमकदुहिता आणिली ॥१५॥</p>
</section>
<section>
<p>मारिला सुबाहु खर दूषणू । अघ बक केशिया मारी श्रीकृष्णू 
।</p>
<p>सुग्रीवू स्थापिला राज्य दे‌ऊनू । येरें उग्रसेनू 
स्थापिला ॥१६॥</p>
</section>
<section>
<p>मेळवूनि वानरांचा पाळा । वधू केला राक्षसकुळा ।
</p>
<p>मेळवून बाळां गोपाळां । मल्लां सकळां मर्दिलें 
॥१७॥</p>
</section>
<section>
<p>रावणकुंभकर्णां केला मारू । मारिला कंस चाणूरू 
।</p>
<p>रामें ठकिला वाली वानरू । ठकिला महावीरू काळयवनू 
॥१८॥</p>
</section>
<section>
<p>रामें बिभीषण स्थापिला । कृष्णें धर्म संस्थापिला 
।</p>
<p>एक पितृवचनें वना गेला । एक घे‌ऊनि आला गतपुत्र ॥१९॥</p>
</section>
<section>
<p>हीं अवतारचरित्रें वर्णितां । चोरटा वाल्मीकि झाला 
तत्त्वतां ।</p>
<p>व्यास जारपुत्र सर्वथा । केला सरता तिहीं लोकीं 
॥६२०॥</p>
</section>
<section>
<p>या दोहीं अवतारांची पदवी । वर्णितां दोन्ही झाले 
महाकवी ।</p>
<p>व्यास वाल्मीकि वंदिजे देवीं । कीर्तिगौरवीं गौरविले 
॥२१॥</p>
</section>
<section>
<p>त्या महाकवींची कवित्वकथा । शेष नेत्रद्वारें श्रवण 
करितां ।</p>
<p>दोन सहस्र नयनीं आ‌इकतां । धणी सर्वथा बाणेना ॥२२॥</p>
</section>
<section>
<p>हेचि कथा स्वर्गाच्या ठायीं । श्रवण करावया पाहीं 
।</p>
<p>इंद्र लागे बृहस्पतीचे पायीं । कीर्ति लोकत्रयीं 
वर्णिती ॥२३॥</p>
</section>
<section>
<p>असो कथेचें महिमान । माझेनि नाममात्रें जाण ।</p>
<p>तारिला अजामिळ ब्राह्मण । गजेंद्र‍उद्धरण हरिनामें 
॥२४॥</p>
</section>
<section>
<p>पक्ष्याचे मिषेंकरूनी । रामु या दों अक्षरस्मरणीं 
।</p>
<p>महादोषांची श्रेणी । तत्काळ कुंटिणी तारिली ॥२५॥</p>
</section>
<section>
<p>माझिया नामासमान । नव्हे वेदशास्त्रशब्दज्ञान 
।</p>
<p>वेदशास्त्रांचा बोधु कठिण । तैसें जाण नाम नव्हे 
॥२६॥</p>
</section>
<section>
<p>पठणमात्रें वेदशास्त्रवक्ता । नव्हे मजमाजीं येणेंचि 
सरता ।</p>
<p>स्वभावें माझें नाम घेतां । अतिपढियंता मज होये 
॥२७॥</p>
</section>
<section>
<p>वेदशास्त्रीं अधिकारी ब्राह्मण । नामासी अधिकारी 
चार्‍ही वर्ण ।</p>
<p>जग उद्धरावया कारण । नाम जाण पैं माझें ॥२८॥</p>
</section>
<section>
<p>जेथ नित्य नामाचा उच्चार । तेथ मी असें साचार ।</p>
<p>येथ करणें न लगे विचार । नाम सधर तारावया ॥२९॥</p>
</section>
<section>
<p>ते माझे जन्म नाम कीर्ति गुण । जे वाचेसी नाहीं पठण 
।</p>
<p>ते वाचा पिशाचिका जाण । वृथालापन वटवटी ॥६३०॥</p>
</section>
<section>
<p>माझे कीर्तीवीण जें वदन । तें केवळ मद्याचें भाजन 
।</p>
<p>त्या उन्मादविटाळाभेण । नाम जाण तेथ न ये ॥३१॥</p>
</section>
<section>
<p>जेथ उच्चारु नाहीं नामाचा । ते जाणावी वांझ वाचा 
।</p>
<p>गर्भ न धरि हरिकथेचा । निष्फळ तिचा उद्योगू ॥३२॥</p>
</section>
<section>
<p>उद्धवासी म्हणे श्रीरंगू । आ‌इकें बापा उपावो चांगू 
।</p>
<p>माझा नाममार्ग सुगमू सांगू । न पडे पांगू आणिकांचा 
॥३३॥</p>
</section>
<section>
<p>हरिनामेंवीण वाणी । कदा न राखावी सज्जनीं ।</p>
<p>हाचि अभिप्रावो चक्रपाणीं । प्रीतिकरोनि सांगीतला 
॥३४॥</p>
</section>
<section>
<p>करूनियां शब्दज्ञान । अतियोग्यतां पंडितपण ।</p>
<p>तेणें माझी प्राप्ति नव्हे जाण । वैराग्येंवीण 
सर्वथा ॥३५॥</p>
</section>
<section>
<p>अथवा वैराग्यही जालें । परी तें विवेकहीन उपजलें 
।</p>
<p>जैसें धृतराष्ट्रा ज्येष्ठत्व आलें । नेत्रेंवीण 
गेलें स्वराज्य ॥३६॥</p>
</section>
<section>
<p>तैसें वैराग्य विवेकेंवीण । केवळ आंधळें अनधिकारी 
जाण ।</p>
<p>नाहीं सन्मार्गदेखणेपण । वृथा परिभ्रमण तयाचें 
॥३७॥</p>
</section>
<section>
<p>जो विवेकें पूर्ण भरित । त्यावरी वैराग्य वोसंडत 
।</p>
<p>माझी जिज्ञासा अद्‍भुत । तेंचि निश्चित सांगतू 
॥३८॥</p>
</section>
<blockquote>
<section>
<p><br/></p>

<p>एवं जिज्ञासयापोह्य नानात्वभ्रममात्मनि ।</p>
<p>उपारमेत विरजं मनो मय्यर्प्य सर्वगे ॥ २१ ॥</p>
<p><br/></p>
</section>
</blockquote>
<section>

<p>नित्यमुक्त अव्ययो । स्वरूप जाणावया पहा हो ।</p>
<p>ज्याचा लागला दृढ भावो । आन आठवो नाठवे ॥३९॥</p>
</section>
<section>
<p>ऐशी मज जाणावयाची अवस्था । त्या नांव बोलिजे जिज्ञासता 
।</p>
<p>माझे प्राप्तीलागीं सर्वथा । पांडित्य मान्यता 
ते नेघे ॥६४०॥</p>
</section>
<section>
<p>देहादि अध्यासू आपुल्या ठायीं । श्रवणें मननें 
मिथ्या केला पाहीं ।</p>
<p>दृढ विश्वास गुरूच्या पायीं । पूर्णब्रह्माच्या 
ठायीं निर्धारू ॥४१॥</p>
</section>
<section>
<p>तेथ पुढारीं चालावया वाट । भगवद्‍भजनीं अति‌उद्‍भट 
।</p>
<p>कां सांडोनि कर्मकचाट । ध्याननिष्ठ तो होय ॥४२॥</p>
</section>
<section>
<p>तेथ ध्येय ध्याता ध्यान । न दिसे त्रिपुटीचें भान 
।</p>
<p>कोंदलें चैतन्यघन । वस्तु सनातन तो पावे ॥४३॥</p>
</section>
<section>
<p>तेथ कैंचा कर्ता क्रिया कर्म । फिटला नानात्वाचा 
भ्रम ।</p>
<p>सबाह्य कोंदलें परब्रह्म । जाला उपरम गुरुकृपा 
॥४४॥</p>
</section>
<section>
<p>सर्वगत सर्वकाळ । सर्वदेशीं सर्वीं सकळ ।</p>
<p>वस्तु असे जें केवळ । तेथ निश्चळ निजबोधू ॥४५॥</p>
</section>
<section>
<p>ऐशिये वस्तूची धारणा । ज्याचेनि न करवे जाणा ।</p>
<p>तरी सुगम उपाया आना । एक विचक्षणा सांगेन ॥४६॥</p>
</section>
<blockquote>
<section>
<p><br/></p>

<p>यद्यनीशो धारयितुं मनो ब्रह्मणि निश्चलम्‌ ।</p>
<p>मयि सर्वाणि कर्माणि निरपेक्षः समाचर ॥ २२ ॥</p>
<p><br/></p>
</section>
</blockquote>
<section>

<p>स्वभावतां मन चंचळ । विषयवासना अतिचपळ ।</p>
<p>निर्गुण ब्रह्मीं केवळ । नाहीं बळ प्रवेशावया ॥४७॥</p>
</section>
<section>
<p>तरी सांख्य योग संन्यासू । हा न करावया आयासू ।</p>
<p>माझिया भक्तीचा विलासू । अति‌उल्हासू करावा ॥४८॥</p>
</section>
<section>
<p>मागें बद्धमुक्तांचें निरूपण । सांगीतलें मुक्तांचें 
लक्षण ।</p>
<p>वृथा शाब्दिकांचें शब्दज्ञान । तेंही व्याख्यान 
दाविलें ॥४९॥</p>
</section>
<section>
<p>आतां आपुली निजभक्ती । सांगावया उद्धवाप्रती ।</p>
<p>अति‌आदरें श्रीपती । भक्तीची स्थिति सांगतु ॥६५०॥</p>
</section>
<section>
<p>उद्धवा चढत्या आवडीं मत्कर्म । जे भक्तीसी विकावा 
मनोधर्म ।</p>
<p>माझें स्मरावें गुणकीर्तिनाम । नाना संभ्रमविनोदें 
॥५१॥</p>
</section>
<section>
<p>माझेनि भजनें कृतकृत्यता । दृढ विश्वास धरोनि चित्ता 
।</p>
<p>भजनीं प्रवर्तावें सर्वथा । अविश्रमता अहर्निशीं 
॥५२॥</p>
</section>
<section>
<p>माझ्या भजनाच्या आवडीं । नुरेचि आराणुकेसी वाडी 
।</p>
<p>वायां जावो नेदी अर्धघडी । भजनपरवडी या नांव ॥५३॥</p>
</section>
<section>
<p>माझ्या भजनीं प्रेम अधिक । न सांडावें नित्यनैमित्तिक 
।</p>
<p>वैदिक-लौकिक-दैहिक । भक्तांसी बाधक नव्हे कर्म ॥५४॥</p>
</section>
<section>
<p>आचरतां सकळ कर्म । न कल्पावा फळसंभ्रम ।</p>
<p>हेंचि भक्तीचें गुह्य वर्म । उत्तमोत्तम अधिकारू 
॥५५॥</p>
</section>
<section>
<p>उबगू न मनूनि अंतरीं । माझ्या प्रीतीं सर्व कर्मांतें 
करी ।</p>
<p>जो फळाशेतें कंहीं न धरी । भक्तीचा अधिकारी तो जाणा 
॥५६॥</p>
</section>
<section>
<p>पिंपुरें खावयाचे चाडें । न लाविती पिंपळाचीं झाडें 
।</p>
<p>तेंवीं कर्में करितां वाडेंकोडें । फळाशा पुढें 
उठेना ॥५७॥</p>
</section>
<section>
<p>माझें भजन करितां । न पडे ज्ञानाची पंगिस्तता ।</p>
<p>माझे भजनें नित्यमुक्तता । जाण मद्‍भक्तां मद्‍भावें 
॥५८॥</p>
</section>
<section>
<p>ज्ञानेंवीण भक्ति न घडे । म्हणती तें शब्दज्ञान 
धडफुडें ।</p>
<p>भक्तीस्तव जाण रोकडें । ज्ञान जोडे अपरोक्ष ॥५९॥</p>
</section>
<section>
<p>यालागीं माझें भजन करितां । ज्ञानाचा पांग न पडे 
भक्तां ।</p>
<p>देहगेहांमाजीं वर्ततां । बंधन मद्‍भक्तां लागेना 
॥६६०॥</p>
</section>
<section>
<p>ज्याच्या मुखीं माझें नाम । ज्यासी माझा भजनसंभ्रम 
।</p>
<p>ज्याच्या मनीं मी आत्माराम । त्याचें दासीकाम मुक्ति 
करी ॥६१॥</p>
</section>
<section>
<p>मुक्तीमाजीं विशेष कायी । वृत्ति निर्विषय असे 
पाहीं ।</p>
<p>भक्तांसी सर्व कर्मांच्या ठायीं । स्फुरण नाहीं 
विषयांचें ॥६२॥</p>
</section>
<section>
<p>भक्तांचे विषयीं नाहीं चित्त । त्यांचा विषय तो 
मी भगवंत ।</p>
<p>ते सदा मजमाजीं लोलुप्त । नित्यमुक्त यालागीं ॥६३॥</p>
</section>
<section>
<p>भक्त विषयो सेविती । ते ग्रासोग्रासीं मज अर्पिती 
।</p>
<p>तेणेंचि त्यांसी वंदी मुक्ती । सर्व भूतीं मद्‍भावो 
॥६४॥</p>
</section>
<section>
<p>यालागीं कर्मबंधन । मद्‍भक्तांसी न लगे जाण ।</p>
<p>करितां माझें स्मरण कीर्तन । जगाचें बंधन छेदिती 
॥६५॥</p>
</section>
<section>
<p>माझ्या भक्तांचें वसतें घर । तें जाण माझें निजमंदिर 
।</p>
<p>मुक्ति तेथें आठौ प्रहर । वोळगे द्वार तयांचे ॥६६॥</p>
</section>
<section>
<p>माझें भजन करितां । कोण्या अर्थाची नाहीं दुर्लभता 
।</p>
<p>चहूं पुरुषार्थांचे माथां । भक्ति सर्वथा मज पढियंती 
॥६७॥</p>
</section>
<section>
<p>ज्ञान नित्यानित्यविवेक । भक्तीमाजीं माझें प्रेम 
अधिक ।</p>
<p>तैसें प्रेमळाचे मजलागीं सुख । चढतें देख अहर्निशीं 
॥६८॥</p>
</section>
<section>
<p>जेवीं एकुलतें बाळक । जननीसी आवडे अधिक ।</p>
<p>तैसें प्रेमळाचें कौतुक । चढतें सुख मजलागीं ॥६९॥</p>
</section>
<section>
<p>यालागीं आपुलिये संवसाटीं । मी प्रेमळ घें उठा‌उठी 
।</p>
<p>वरी निजसुख दें सदेंठीं । न घे तैं शेवटीं सेवकू 
होयें ॥६७०॥</p>
</section>
<section>
<p>प्रेमाचिया परम प्रीतीं । जेणें मज अर्पिली चित्तवृत्ती 
।</p>
<p>तेव्हांचि त्याचे सेवेची सुती । जाण निश्चितीं 
म्यां घेतली ॥७१॥</p>
</section>
<section>
<p>प्रेमळाचें शेष खातां । मज लाज नाहीं घोडीं धुतां 
।</p>
<p>शेखीं उच्छिष्ट काढितां । लाज सर्वथा मज नाहीं ॥७२॥</p>
</section>
<section>
<p>मज सप्रेमाची आस्था । त्याचे मोचे मी वाहें माथां 
।</p>
<p>ऐशी प्रेमळाची सांगतां कथा । प्रेम कृष्णनाथा चालिलें 
॥७३॥</p>
</section>
<section>
<p>कंठ जाला सद्‍गदित । अंग झालें रोमांचित ।</p>
<p>धांवोनि उद्धवासी खेंव देत । प्रेम अद्‍भुत हरीचें 
॥७४॥</p>
</section>
<section>
<p>सजल जाहले लोचन । वरुषताती स्वानंदजीवन ।</p>
<p>भक्तिसाम्राज्यपट्टाभिषिंचन । उद्धवासी जाण हरि 
करी ॥७५॥</p>
</section>
<section>
<p>सहजें प्रेमळाची करितां गोठी । संमुख उद्धव देखिला 
दृष्टीं ।</p>
<p>धांवोनियां घातली मिठी । आवडी मोठी भक्तांची ॥७६॥</p>
</section>
<section>
<p>आवडीं पडिलें आलिंगन । विसरला कार्यकारण ।</p>
<p>विसरला स्वधामगमन । मीतूंपण नाठवे ॥७७॥</p>
</section>
<section>
<p>नाठवे देवभक्तपण । नाठवे कथानिरूपण ।</p>
<p>नाठवे उद्धवा उद्धवपण । कृष्णा कृष्णपण नाठवे ॥७८॥</p>
</section>
<section>
<p>प्रेमळाचे गोठीसाठीं । परात्पर परतटीं ।</p>
<p>दोघां ऐक्यें पडली मिठी । आवडी मोठी प्रेमाची ॥७९॥</p>
</section>
<section>
<p>आजि भक्तीचें निजसुख । उद्धवासी फावलें देख ।</p>
<p>भक्तीचें प्रेम अलोलिक । उद्धवें सम्यक विस्तारिलें 
॥६८०॥</p>
</section>
<section>
<p>श्रीकृष्ण निजधामासी जातां । उद्धव जरी हें न पुसता 
।</p>
<p>तरी ज्ञानवैराग्यभक्तिकथा । कां सांगता श्रीकृष्ण 
॥८१॥</p>
</section>
<section>
<p>विशेष भक्तिप्रेम अचुंबित । उद्धवें काढिलें निश्चित 
।</p>
<p>उद्धवप्रश्नें श्रीभागवत । झालें सनाथ तिहीं लोकीं 
॥८२॥</p>
</section>
<section>
<p>यालागीं तनुमनप्राणें । उद्धवू जीवें ओंवाळणें 
।</p>
<p>याहून अधिक वानणें । तें बोलणें न साहे ॥८३॥</p>
</section>
<section>
<p>जे बोला बुद्धी न ये सहज । तें भक्तिप्रेम निजगुज 
।</p>
<p>उद्धवा द्यावया गरुडध्वज । केलें व्याज खेंवाचें 
॥८४॥</p>
</section>
<section>
<p>भक्तीचें शोधित प्रेम । उद्धवासी अति‌उत्तम ।</p>
<p>देता झाला पुरुषोत्तम । मेघश्याम तुष्टला ॥८५॥</p>
</section>
<section>
<p>प्रेमळाची गोठी सांगतां । विसरलों मी श्लोकार्था 
।</p>
<p>कृष्णासी आवडली प्रेमकथा । ते आवरितां नावरे ॥८६॥</p>
</section>
<section>
<p>प्रेमाची तंव जाती ऐशी । आठवू ये‌ऊं नेदी आठवणेशीं 
।</p>
<p>हा भावो जाणवे सज्जनांसी । ते भक्तिप्रेमासी जाणते 
॥८७॥</p>
</section>
<section>
<p>हो कां ऐसेंही असतां । माझा अपराधू जी सर्वथा ।</p>
<p>चुकोनि फांकलों श्लोकार्था । क्षमा श्रोतां करावी 
॥८८॥</p>
</section>
<section>
<p>तंव श्रोते म्हणती राहें । जेथें निरूपणीं सुख आहे 
।</p>
<p>त्यावरी बोलणें हें न साहे । ऐसें रहस्य आहे अतिगोड 
॥८९॥</p>
</section>
<section>
<p>आधींच भागवत उत्तम । तेथें हें वाखाणिले भक्तिप्रेम 
।</p>
<p>तेणें उल्हासलें परब्रह्म । आमुचे मनोधर्म निवाले 
॥६९०॥</p>
</section>
<section>
<p>श्लोकसंगतीची भंगी । दूर ठेली कथेची मागी ।</p>
<p>हे प्रार्थना न लगे आम्हांलागीं । आम्ही हरिरंगीं 
रंगलों ॥९१॥</p>
</section>
<section>
<p>ऐकतां भक्तिप्रेमाचा जिव्हाळा । श्रवणसुखाचा पूरू 
आला ।</p>
<p>झाडा न सूची उगला । निरूपण वहिला चालवीं ॥९२॥</p>
</section>
<section>
<p>सांगतां प्रेमळांची गोठी । कृष्ण‍उद्धवां एक गांठी 
।</p>
<p>प्रेमें पडली होती मिठी । ते कृष्ण जगजेठी सोडवी 
॥९३॥</p>
</section>
<section>
<p>म्हणे हें अनुचित सर्वथा । आतांचि उद्धवू ऐक्या 
येता ।</p>
<p>तरी कथेचा निजभोक्ता । ऐसा श्रोता कैंचा मग ॥९४॥</p>
</section>
<section>
<p>माझिया भक्तिज्ञानविस्तारा । उद्धवूचि निजांचा 
सोयरा ।</p>
<p>यालागीं ब्रह्मशापाबाहिरा । काढितू खरा निजबोधें 
॥९५॥</p>
</section>
<section>
<p>जितुकी गुह्यज्ञानगोडी । भक्तिप्रेमाची आवडी ।
</p>
<p>ते उद्धवाचिकडे रोकडी । दिसते गाढी कृष्णाची ॥९६॥</p>
</section>
<section>
<p>भक्तिप्रेमाचा कृष्णचि भोक्ता । कृष्णकृपा कळलीसे 
भक्तां ।</p>
<p>हे अनिर्वचनीय कथा । न ये बोलतां बोलासी ॥९७॥</p>
</section>
<section>
<p>कृष्ण उद्धवासी म्हणे आतां । सावधू हो‌ईं गा सर्वथा 
।</p>
<p>पुढारीं परियेसीं कथा । जे भक्तिपथा उपयोगी ॥९८॥</p>
</section>
<section>
<p>सर्व कर्में मदर्पण । फळत्यागें न करवे जाण ।</p>
<p>तरी अतिसोपें निरूपण । प्रेमलक्षण सांगेन ॥९९॥</p>
</section>
<blockquote>
<section>
<p><br/></p>

<p>श्रद्धालुर्मे कथाः श्रृण्वन्‌ सुभद्रा लोकपावनीः 
।</p>
<p>गायन्ननुस्मरन्‌ कर्म जन्म चाभिनयन्‌ मुहुः ॥ २३ 
॥</p>
<p><br/></p>
</section>
</blockquote>
<section>

<p>करितां माझी कथा श्रवण । काळासी रिगमू नाहीं जाण 
।</p>
<p>इतरांचा पाडू कोण । कर्मबंधन तेथें कैंचें ॥७००॥</p>
</section>
<section>
<p>जो हरिकथेनें गेला क्षण । तो काळासी नव्हे प्राशन 
।</p>
<p>काळसार्थकता त्या नांव जाण । जैं श्रद्धाश्रवण 
हरिकथा ॥१॥</p>
</section>
<section>
<p>परीस कथेचें महिमान । श्रद्धायुक्त करितां श्रवण 
।</p>
<p>तिहीं लोकींच दोषदहन । अक्षरें जाण होतसे ॥२॥</p>
</section>
<section>
<p>ऐक श्रद्धेचें लक्षण । करितां हरिकथाश्रवण ।</p>
<p>ज्याचें अर्थारूढ मन । श्रद्धाश्रवण त्या नांव 
॥३॥</p>
</section>
<section>
<p>श्रवण ऐकोनि नास्तिक । देवोचि नाहीं म्हणती देख 
।</p>
<p>आहे म्हणती ते पोटवा‌ईक । आम्हांसी निःशेख ठाकेना 
॥४॥</p>
</section>
<section>
<p>या नास्तिका देवोनि तिळोदक । ज्याचें वाढलें आस्तिक्य 
देख ।</p>
<p>श्रद्धा त्या नांव अलोलिक । अगाध सुख तीमाजीं ॥५॥</p>
</section>
<section>
<p>श्रवणीं ध्यानीं अंतराय । लय विक्षेप कषाय ।</p>
<p>कां रसस्वादुही होय । हे चारी अपाय चुकवावे ॥६॥</p>
</section>
<section>
<p>ऐकतांही हरिकथा । विषयचिंतनीं गोडी चित्ता ।</p>
<p>ते श्रद्धा नव्हे गा सर्वथा । मुख्य विक्षेपता ती 
नांव ॥७॥</p>
</section>
<section>
<p>हावभावकटाक्षगुण । सुरतकामनिरूपण ।</p>
<p>तेथ ज्याचें श्रद्धाश्रवण । रसस्वादन त्या नांव 
॥८॥</p>
</section>
<section>
<p>हरिकथेपाशीं बैसला दिसे । परी कथेपाशीं मनही नसे 
।</p>
<p>चित्त भंवे पिसें जैसें । तो मर्कटवेषें विक्षेपु 
॥९॥</p>
</section>
<section>
<p>नातरी नाना उद्वेगें । ऐकतां कथा मनीं न लगे ।</p>
<p>कां कथेमाजीं झोंप लागे । तो जाणावा वेगें लयविक्षेपू 
॥७१०॥</p>
</section>
<section>
<p>श्रवणीं ध्यानीं बैसल्यापाठीं । सगुण निर्गुण कांहीं 
नुठी ।</p>
<p>निळें पिंवळें पडे दिठी । गुणक्षोभ त्रिपुटीं कषाय 
॥११॥</p>
</section>
<section>
<p>श्रवणीं ध्यानीं हे अवगुण । तैसाचि त्रिविध प्रेमा 
जाण ।</p>
<p>तो वोळखती विचक्षण । ऐक लक्षण सांगेन ॥१२॥</p>
</section>
<section>
<p>महावीरांचें शौर्यपण । ऐकोनि युद्ध दारुण ।</p>
<p>अत्यंत हरिखें उल्हासे मन । तो प्रेमा जाण राजस ॥१३॥</p>
</section>
<section>
<p>दुःखशोकांची अवस्था । कां गेल्यामेल्यांची वार्ता 
।</p>
<p>अत्यंत विलापाची कथा । ज्यासी ऐकतां न संठे ॥१४॥</p>
</section>
<section>
<p>नेत्रीं अश्रूंचिया धारा । स्फुंदनें कांपे थरथरां 
।</p>
<p>प्रेमविलाप अवसरां । तो जाण खरा तामसू ॥१५॥</p>
</section>
<section>
<p>सगुणमूर्तीची संपदा । शंख चक्र पद्म गदा ।</p>
<p>पीतांबरधारी गोविंदा । ऐकोनि आनंदा जो भरे ॥१६॥</p>
</section>
<section>
<p>नेत्रीं आनंदजीवन । हृदयीं न संठें स्फुंदन ।</p>
<p>कृष्णमय जालें मन । तो प्रेमा जाण सात्त्विक ॥१७॥</p>
</section>
<section>
<p>यावरी जो प्रेमा चौथा । अतर्क्य तर्केना सर्वथा 
।</p>
<p>उद्धवा तूं मजलागीं पढियंता । तोही आतां सांगेन 
॥१८॥</p>
</section>
<section>
<p>तुझ्या भावार्थाची अवस्था मोठी । ते बोलविते गुह्य 
गोठी ।</p>
<p>तुजवेगळा पाहतां दृष्टी । अधिकारी सृष्टी दिसेना 
॥१९॥</p>
</section>
<section>
<p>श्रीकृष्ण म्हणे सावधान । ऐकोनि निर्गुणश्रवण ।
</p>
<p>ज्याचें चिन्मात्रीं बुडे मन । उन्मज्जन हो‌ऊं 
नेणे ॥७२०॥</p>
</section>
<section>
<p>जेवीं कां सैंधवाचा खडा । पडला सिंधूमाजिवडा ।</p>
<p>तो झाला सिंधूचियेवढा । तेवीं तो धडफुडा ब्रह्म 
होय ॥२१॥</p>
</section>
<section>
<p>चित्तचैतन्यां पडतां मिठी । सुटतां लिंगदेहाची 
गांठी ।</p>
<p>नेत्रीं अश्रूंचा पूर दाटी । रोमांच उठी सर्वांगीं 
॥२२॥</p>
</section>
<section>
<p>जीवभावाची दशा आटे । अनिवार बाष्प कंठीं दाटे ।</p>
<p>कांहीं केल्या शब्द न फुटे । पूरु लोटे स्वेदाचा 
॥२३॥</p>
</section>
<section>
<p>नेत्र झाले उन्मीलित । पुंजाळले जेथींचे तेथ ।</p>
<p>विस्मयाचें भरतें येत । वोसंडत स्वानंदें ॥२४॥</p>
</section>
<section>
<p>हा जाण पां प्रेमा चौथा । उत्तम भागवत अवस्था ।</p>
<p>तुज म्यां सांगीतली तत्त्वतां । इचा जाणता मी एकू 
॥२५॥</p>
</section>
<section>
<p>निर्गुणीं जो प्रेमा जाण । तें शोधितसत्त्वाचें 
लक्षण ।</p>
<p>हे मी जाणें उणखूण । कां ब्रह्मसंपन्न जाणती ॥२६॥</p>
</section>
<section>
<p>उद्धवा श्रद्धायुक्त श्रवण । तेणें येवढी प्राप्ती 
आहे जाण ।</p>
<p>श्रद्धाश्रवणाचें महिमान । अतिगहन तिहीं लोकीं 
॥२७॥</p>
</section>
<section>
<p>सविवेकनैराश्य वक्ता । जोडल्या श्रद्धेनें ऐकावी 
कथा ।</p>
<p>कां सज्ञान मीनालिया श्रोता । स्वयें कथा सांगावी 
॥२८॥</p>
</section>
<section>
<p>जैं श्रोता वक्ता दोन्ही नाहीं । तैं रिघावें मनाच्या 
ठायीं ।</p>
<p>कां माझीं जन्मकर्में जें कांहीं । एकलाही विचारीं 
॥२९॥</p>
</section>
<section>
<p>सांडूनि विषयांची आस । घांलोनि कळिकाळावरी कांस 
।</p>
<p>माझ्या कीर्तनीं न होनि उदास । अति‌उल्हास करावा 
॥७३०॥</p>
</section>
<section>
<p>त्यजूनियां कामाचें बीज । सांडूनि लौकिकाची लाज 
।</p>
<p>कीर्तनीं नाचावें भोज । गरुडध्वज स्मरोनि ॥३१॥</p>
</section>
<section>
<p>रामकृष्ण हरि गोविंद । ऐशिया नामांचे प्रबंध ।</p>
<p>गातां नाना पदें छंदबंध । करावा विनोद कीर्तनीं 
॥३२॥</p>
</section>
<section>
<p>जेणें आत्मतत्त्व जोडे जोडी । ऐशिया पदांची घडीमोडी 
।</p>
<p>कीर्तनीं गावी गा आवडी । संतपरवडी बैसवूनी ॥३३॥</p>
</section>
<section>
<p>श्रुति मृदंग टाळ घोळ । मेळवूनि वैष्णवांचा मेळ 
।</p>
<p>कीर्तनीं करावा गदारोळ । काळवेळ न म्हणावा ॥३४॥</p>
</section>
<section>
<p>दशमीं दिंडी जागरणें । आळस सांडूनि गावें वाणें 
।</p>
<p>हावभावो दाखवणें । कर्मस्मरणें माझेनि ॥३५॥</p>
</section>
<section>
<p>ओढूनि धनुष्याची वोढी । त्र्यंबक मोडिलें कडाडी 
।</p>
<p>मी राम म्हणोनि हांक फोडी । जैताची गुढी कीर्तनीं 
॥३६॥</p>
</section>
<section>
<p>गोवर्धन उचलिला । दावाग्नि प्राशियेला ।</p>
<p>तो तो विन्यासू दाविला । सेतु बांधिला अनुकारू ॥३७॥</p>
</section>
<section>
<p>आळस दवडूनि दूरी । अभिमान घालोनियां बाहेरी ।</p>
<p>अहर्निशीं कीर्तन करी । गर्व न धरी गाणिवेचा ॥३८॥</p>
</section>
<section>
<p>गाणीव जाणीव शहाणीव । वोंवाळूनि सांडावें सर्व 
।</p>
<p>सप्रेम साबडी कथागौरव । सुख अभिनव तेणें मज ॥३९॥</p>
</section>
<section>
<p>गर्जत नामाच्या कल्लोळीं । नामासरसी वाजे टाळी 
।</p>
<p>महापातकां जाली होळी । ते वैष्णवमेळीं मी उभा ॥७४०॥</p>
</section>
<section>
<p>जें सुख क्षीरसागरीं नसे । पाहतां वैकुंठींही न 
दिसे ।</p>
<p>तें सुख मज कीर्तनीं असे । कीर्तनवशें डुल्लतु ॥४१॥</p>
</section>
<section>
<p>मज सप्रेमाची आवडी भारी । भक्तभावाचिया कुसरी ।
</p>
<p>मीही कीर्तनीं नृत्य करीं । छंदतालावरी विनोदें 
॥४२॥</p>
</section>
<section>
<p>ऐशिया कीर्तनपरिपाटीं । बुडाल्या प्रायश्चित्तांच्या 
कोटी ।</p>
<p>खुंटली यमदूतराहाटी । काढिली कांटी पापाची ॥४३॥</p>
</section>
<section>
<p>नामस्मरणाच्या आवडीं । लाजल्या मंत्रबीजांच्या 
कोडी ।</p>
<p>तपादि साधनें बापुडीं । जालीं वेडीं हरिनामें ॥४४॥</p>
</section>
<section>
<p>ऐकोनि हरिनामाचा घोख । योगयागीं लपविलें मुख ।</p>
<p>धाकें पळालें विषयसुख । विराले देख अधर्म ॥४५॥</p>
</section>
<section>
<p>हरिनामाच्या कडकडाटीं । दोष रिघाले दिक्पटीं ।</p>
<p>तीर्थांची उतरली उटी । कीर्तनकसवटी हरिप्रिय ॥४६॥</p>
</section>
<section>
<p>माझेनि प्रेमें उन्मत्त हो‌ऊनी । आवडीं कीर्तन 
अनुदिनीं ।</p>
<p>मनसा वाचा कर्में करूनी । मजवांचूनी नेणती ॥४७॥
</p>
</section>
<blockquote>
<section>
<p><br/></p>

<p>मदर्थे धर्मकामार्थान्‌ आचरन्‌ मदपाश्रयः ।</p>
<p>लभते निश्चलां भक्तिं मय्युद्धव सनातने ॥ २४ ॥</p>
<p><br/></p>
</section>
</blockquote>
<section>

<p>माझे भक्त जे उत्तम । त्यांचा धर्म अर्थ मीचि काम 
।</p>
<p>मजवेगळा मनोधर्म । अन्यथा कर्म करूं नेणे ॥४८॥</p>
</section>
<section>
<p>माझें भजन उत्तम कर्म । मज अर्पे तो शुद्ध धर्म ।
</p>
<p>मज कामणें हा शुद्धकाम । ज्याचा आराम मजमाजीं ॥४९॥</p>
</section>
<section>
<p>वेंचूनियां नाना अर्थ । संग्रहो करिती परमार्थ 
।</p>
<p>नश्वर अर्थ जें वित्त । तें माझे भक्त न संचिती ॥७५०॥</p>
</section>
<section>
<p>ज्यांचें धनावरी चित्त । ते केवळ जाण अभक्त ।</p>
<p>ते जें जें कांही भजन करीत । तें द्रव्यार्थ नटनाट्य 
॥५१॥</p>
</section>
<section>
<p>मनसा वाचा कर्में जाण । जेथ नाहीं मदर्पण ।</p>
<p>तें तें दांभिक भजन । केवळ जाण उदरार्थ ॥५२॥</p>
</section>
<section>
<p>भक्तीमाजीं विरुद्धपण । विरुद्ध धर्माचें लक्षण 
।</p>
<p>तेंही करीन निरूपण । सावधान अवधारीं ॥५३॥</p>
</section>
<section>
<p>माझें भजन करूनि गौण । जो करूं रिघे धनार्जन ।</p>
<p>हें भजनविरुद्ध लक्षण । मुख्य जाण भक्ताचें ॥५४॥</p>
</section>
<section>
<p>गांठींचें वेंचूं नेणे धन । कोरडें करी माझें भजन 
।</p>
<p>मजसी जेणें केलें वंचन । विरुद्धलक्षण मुख्यत्वें 
॥५५॥</p>
</section>
<section>
<p>या नांव अर्थविरुद्धता । आतां दुष्टकामीं जो विचरता 
।</p>
<p>मी भजतसें भगवंता । दोष सर्वथा मज न लगे ॥५६॥</p>
</section>
<section>
<p>ऐस‍ऐसिया भावना । जो दुष्ट कामीं विचरे जाणा ।</p>
<p>हे भजनीं विरुद्धलक्षणा । भक्ता अभक्तपणा आणीत 
॥५७॥</p>
</section>
<section>
<p>मज नार्पितां जें जें श्राद्ध । ते त्याची कल्पना 
विरुद्ध ।</p>
<p>श्राद्धसंकल्प अविरुद्ध । मदर्पणें वेद गर्जती 
॥५८॥</p>
</section>
<section>
<p>श्राद्धीं मुख्य संकल्प जाण । पितरस्वरूपी जनार्दन 
।</p>
<p>ऐसें असोनियां जाण । नैवेद्य मदर्पण न करिती ॥५९॥</p>
</section>
<section>
<p>’अन्न ब्रह्म अहं ब्रह्म’ । हें श्राद्धीचें गुह्य 
वर्म ।</p>
<p>ऐसें नेणोनि शुद्ध कर्म । वृथा भ्रम वाढविती ॥७६०॥</p>
</section>
<section>
<p>मी सकळ जगाचा जनिता । मुख्य पितरांचाही मी पिता ।
</p>
<p>त्या मज कर्म नार्पितां । विरुद्ध सर्वथा तें श्राद्ध 
॥६१॥</p>
</section>
<section>
<p>मज नार्पितां जें जें करणें । तें तें उपजे अभक्तपणें 
।</p>
<p>विरुद्ध धर्माचीं लक्षणें । दुःख दारुणें अनिवार 
॥६२॥</p>
</section>
<section>
<p>उत्तम भक्तांचें लक्षण । संकल्पेंवीण जाण ।</p>
<p>अन्नपानादि मदर्पण । करिती खूण जाणती ॥६३॥</p>
</section>
<section>
<p>ध्रुवाच्यापरी अढळ । ते माझ्या ठायीं भजनशीळ ।</p>
<p>ते माझी भक्ति अचंचळ । अतिनिश्चळ पावती ॥६४॥</p>
</section>
<section>
<p>आर्त जिज्ञासु अर्थार्थी । या तिघांसी जी नव्हेचि 
प्राप्ती ।</p>
<p>ते माझी जे चौथी भक्ती । प्रेमें पावती उद्धवा ॥६५॥</p>
</section>
<section>
<p>आर्त आर्तिहरणकाजें । जिज्ञासु जाणपणालागीं भजे 
।</p>
<p>तिजेनि वांछिजे । अतिवोजें अर्थसिद्धी ॥६६॥</p>
</section>
<section>
<p>यावरी चौथियाचे ठायीं । या कल्पनांचा मागमोस नाहीं 
।</p>
<p>यालागीं चौथी भक्ति पाहीं । त्याच्या ठायीं घर रिघे 
॥६७॥</p>
</section>
<section>
<p>जया भक्तीमाजीं वाडेंकोडें । मीच मी चहूंकडे ।</p>
<p>जेथींच्या तेथें सांपडें । हें भजनें जोडे तयासी 
॥६८॥</p>
</section>
<section>
<p>संकल्प केलियावीण । सहजें होतसे मदर्पण ।</p>
<p>हें चवथे भक्तीचें लक्षण । अतर्क्यभजन पैं माझे 
॥६९॥</p>
</section>
<section>
<p>तेथ जें करणें तेचि पूजा । जें बोलणें तो जपू माझा 
।</p>
<p>जें देखणें तें अधोक्षजा । दर्शन वोजा होतसे ॥७७०॥</p>
</section>
<section>
<p>तेथ चालणें ते यात्रा माझी । जें भक्षी तें मजचि 
यजी ।</p>
<p>त्याची निद्रा ते समाधि माझी । ऐसा मजमाजीं भजतसे 
॥७१॥</p>
</section>
<section>
<p>यापरी अनायासें जाण । सहजें होतसे मदर्पण ।</p>
<p>हे चौथी भक्ति सनातन । उद्धवा संपूर्ण तो लाभे ॥७२॥</p>
</section>
<section>
<p>उद्धवा ऐसें मानिसी चित्तीं । जे मुळींहूनि चारी 
भक्ती ।</p>
<p>पहिली दुजी तिजी चौथी । मिथ्यावदंती कल्पना ॥७३॥</p>
</section>
<section>
<p>सहज माझी जे प्रकाशस्थिती । ते भक्ति बोलिजे भागवती 
।</p>
<p>संविती बोलिजे वेदांतीं । शैवीं शक्ती बोलिजे ॥७४॥</p>
</section>
<section>
<p>बौद्ध जिनेश नेमिनाथ । जोगी म्हणती आदिनाथ ।</p>
<p>भैरव खंडेराव गाणपत्य । अव्यक्त म्हणत एक पै ॥७५॥</p>
</section>
<section>
<p>एक म्हणती हे आदिमाता । सौर म्हणती तो हा सविता ।
</p>
<p>असो नांवांची बहु कथा । उपासकता विभागें ॥७६॥</p>
</section>
<section>
<p>ऐशी जे कां प्रकाशस्थिती । त्या नांव बोलिजे भक्ती 
।</p>
<p>जेणें प्रकाशें त्रिजगतीं । उत्पत्ति स्थिति लय 
भासे ॥७७॥</p>
</section>
<section>
<p>माझ्या नाना अवतारमाळा । येणें प्रकाशें प्रकाशती 
सोज्ज्वळा ।</p>
<p>देवो देवी सकळा । येणें प्रकाशमेळां भासती ॥७८॥</p>
</section>
<section>
<p>माझ्या अवतारांची उत्पत्ती । तेणें प्रकाशें असे 
होती ।</p>
<p>नाना चरित्रें अंतीं । प्रवेशती ते प्रकाशीं ॥७९॥</p>
</section>
<section>
<p>ऐशिया प्रकाशाची जे प्राप्ती । ते जाण सनातन माझी 
भक्ती ।</p>
<p>उद्धवा म्यां हे तुजप्रती । यथानिगुती सांगीतली 
॥७८०॥</p>
</section>
<section>
<p>निश्चळभक्ती सनातन । हें मुळींचें पदव्याख्यान 
।</p>
<p>यालागीं भक्ति सनातन । समूळ जाण बोलिलों ॥८१॥</p>
</section>
<section>
<p>सांडूनि पदपदार्था । नाहीं बोलिलों जी वृथा ।</p>
<p>सावधान व्हावें श्रोतां । पुढील कथा अनुपम ॥८२॥</p>
</section>
<section>
<p>उद्धवा हे ऐशी माझी भक्ती । कैसेनि म्हणसी होये प्राप्ती 
।</p>
<p>भावें धरिलिया सत्संगती । माझी भक्ती उद्‍बोधे 
॥८३॥</p>
</section>
<blockquote>
<section>
<p><br/></p>

<p>सत्सङ्गलब्धया भक्त्या मयि मां स उपासिता ।</p>
<p>स वै मे दर्शितं सद्‌भिः अञ्जसा विन्दते पदम्‌ ॥ 
२५ ॥</p>
<p><br/></p>
</section>
</blockquote>
<section>

<p>मुख्यत्वें संतांची सेवा । हेंचि साधन आवडे देवा 
।</p>
<p>संतवचने निजभावा । देतुसे तेव्हां निजभक्ती ॥८४॥</p>
</section>
<section>
<p>ज्यासी आवडे संतसंगाचा मेळू । जो साधुवचनीं अतिभुकाळू 
।</p>
<p>जो पडिलें वचन नेणें उगळूं । तोचि पायाळू निजभक्ती 
॥८५॥</p>
</section>
<section>
<p>साधुवचनीं श्रद्धा भारी । देखोनियां निजनिर्धारीं 
।</p>
<p>त्यावरी सद्‍गुरु कृपा करी । साधु चराचरीं गुरुरावो 
॥८६॥</p>
</section>
<section>
<p>गुरुवांचोनी तत्त्वतां । नाहीं संसारी तारिता ।
</p>
<p>गुरुवचनें निजभक्तिदाता । मीचि सर्वथा भक्तांसी 
॥८७॥</p>
</section>
<section>
<p>सद्‍गुरु जो संसारी । त्याची आज्ञा मी वाहें शिरीं 
।</p>
<p>तो ज्यावरी कृपा करी । तो मी उद्धरीं तात्काळ ॥८८॥</p>
</section>
<section>
<p>त्या सद्‍गुरुचें भजन । जो मद्‌रूपें करी जाण ।</p>
<p>त्याचें मज पढियंतेपण । माझेनिही जाण न बोलवे ॥८९॥</p>
</section>
<section>
<p>त्याचा इहलोक परलोक । दोन्ही चालविता मीचि देख ।
</p>
<p>त्याचे मज अत्यंत सुख । हरिखें हरिख वोसंडे ॥७९०॥</p>
</section>
<section>
<p>त्यासी गुरूनें जो दाविला मार्ग । चालतां न पडे प्रयासपांग 
।</p>
<p>मी सामोरा धांवें श्रीरंग । आपुलें सर्वांग मी वोडवीं 
॥९१॥</p>
</section>
<section>
<p>तेणें जावें ज्या पदासी । तें पदचि मी आणीं त्यापासीं 
।</p>
<p>संतभजनीं प्रीति ऐशी । हृषीकेशी सांगतू ॥९२॥</p>
</section>
<section>
<p>ऐसें ऐकोनियां वचन । उद्धवाचें कळवळलें मन ।</p>
<p>कोण कोण ते साधुजन । त्यांचें निजचिन्ह पुसों पां 
॥९३॥</p>
</section>
<section>
<p>कोण ते भक्तींचें लक्षण । भजती खूण ते कोण कोण ।</p>
<p>तें समूळ जाणावया आपण । उद्धवें प्रश्न मांडिला 
॥९४॥</p>
</section>
<blockquote>
<section>
<p><br/></p>

<cite><p>श्री‌उद्धव उवाच ।</p></cite>
<p>साधुस्तवोत्तमश्लोक मतः कीदृग्विधः प्रभो ।</p>
<p>भक्तिस्त्वय्युपयुज्येत कीदृशी सद्‌भिरादृता 
॥ २६ ॥</p>
<p><br/></p>
</section>
</blockquote>
<section>

<p>ज्ञाते वक्ते आहेत बहुत । परी ते रजतमगुणयुक्त ।
</p>
<p>गुणानुसारें निरूपीत । त्यांसी पुसों चित्त मानीना 
॥९५॥</p>
</section>
<section>
<p>अथवा सात्त्विक केवळ । तो सत्त्वगुणें विव्हळ ।
</p>
<p>बोलणें बोलतां जाये बरळ । नव्हे केवळ निजबोधू ॥९६॥</p>
</section>
<section>
<p>तैसा तूं नव्हेसी कृष्णनाथा । तुज‌आधीन गुण तत्त्वतां 
।</p>
<p>लीलाविग्रहें देहधरिता । निजज्ञानवक्ता तूंचि 
एक ॥९७॥</p>
</section>
<section>
<p>यालागीं जी उत्तमश्लोक । तुज म्हणती तीनी लोक ।</p>
<p>तुजवेगळा आणिक । आम्हांसी देख मानेना ॥९८॥</p>
</section>
<section>
<p>माझिया प्रश्नाचा वक्ता । तूंचि एक कृष्णनाथा ।
</p>
<p>तरी साधु कोण तत्त्वतां । तुज सर्वथा मानला ॥९९॥</p>
</section>
<section>
<p>तुज मानले जे साधुजन । त्यांचें संपूर्ण सांग लक्षण 
।</p>
<p>तुज पढियंती भक्ति कोण । तेंही लक्षण सांगावें ॥८००॥</p>
</section>
<section>
<p>भक्तीमाजीं भक्ति सधर । जे कां तुझी प्राप्तिकर 
।</p>
<p>अति‌उत्तम परात्पर । संतीं निरंतर आदरिली ॥१॥</p>
</section>
<section>
<p>संतीं आदरिलें जे भक्तीसी । संतासी पुसूं जाय म्हणसी 
।</p>
<p>मज विश्वास तुझिया वचनासी । पुसों आणिकांसी मानेना 
॥२॥</p>
</section>
<section>
<p>जे ज्या देवतांतरा भजती । ते ती उत्तम भक्ति म्हणती 
।</p>
<p>तुज मानली जे श्रीपती । ते मजप्रती सांगावी ॥३॥</p>
</section>
<section>
<p>समान कुळशीळसंवादु । तैसियासीच म्हणती साधु ।</p>
<p>तूं निजमुखें जो म्हणसी शुद्धु । ती मज वंद्यु सर्वथा 
॥४॥</p>
</section>
<section>
<p>तीं संबोधनीं सारंगधरू । उद्धव प्रार्थूनि करी 
सादरू ।</p>
<p>तीं विशेषणीं निजविचारू । श्रवणाधिकारू सांगतु 
॥५॥</p>
</section>
<blockquote>
<section>
<p><br/></p>

<p>एतन्मे पुरुषाध्यक्ष लोकाध्यक्ष जगत्प्रभो ।</p>
<p>प्रणतायानुरक्ताय प्रपन्नाय च कथ्यताम्‌ ॥ २७ ॥</p>
<p><br/></p>
</section>
</blockquote>
<section>

<p>पुरुषीं पुरुषोत्तम तूंचि कीं । कर्मधर्मांचा विवेकी 
।</p>
<p>यालागीं बोलिजे पुरुष्याध्यक्षी । सर्वसाक्षी 
गोविंदा ॥६॥</p>
</section>
<section>
<p>जैसें कर्म तैसा फळदाता । यालागीं बोलिजे लोकाध्यक्षता 
।</p>
<p>तूंचि ब्रह्मादिकांचा नियंता । प्रतिपाळिता जगाचा 
॥७॥</p>
</section>
<section>
<p>हो कां मी जगाचा प्रतिपाळिता । त्या जगामाजीं तूंही 
असतां ।</p>
<p>तुजचि सांगावी ज्ञानकथा । हे अधिकता कां म्हणसी 
॥८॥</p>
</section>
<section>
<p>जरी तूं सर्वज्ञ सर्वेश्वरू । अंतर्यामी नियंता 
ईश्वरू ।</p>
<p>जरी देखसी माझा अधिकारू । तरी ज्ञाननिर्धारू सांगावा 
॥९॥</p>
</section>
<section>
<p>हो कां मज अधिकारू नाहीं । तरी शरण आलों तुज पाहीं 
।</p>
<p>शरणागताची तुझ्या ठायीं । उपेक्षा नाहीं सर्वथा 
॥८१०॥</p>
</section>
<section>
<p>विषयीं देखोनि थोर दुःख । झालों तुझिया चरणासंमुख 
।</p>
<p>अतिदीन मी तुझे रंक । पां आवश्यक तुवां कीजे ॥११॥</p>
</section>
<section>
<p>माझ्या दुर्जय वासना । अनिवार मज निवारतीना ।</p>
<p>त्या तूं निवारीं श्रीकृष्णा । शरण चरणा यालागीं 
॥१२॥</p>
</section>
<section>
<p>मी एक भक्त अनुरक्तु । ऐसें बोलतां बहु गर्व दिसतु 
।</p>
<p>तूं सर्वज्ञ श्री‌अनंतु । कृपावंतु दीनाचा ॥१३॥</p>
</section>
<section>
<p>मी एकु श्रवणाधिकारी । हेंही न म्हणवे गा मुरारी 
।</p>
<p>ऐसें बोलोनियां पाय धरी । कृपा करीं कृपानिधि ॥१४॥</p>
</section>
<section>
<p>आम्ही स्वगोत्र सखे सहज । पाय धरणें न घडें तुज ।
</p>
<p>या म्हणणियाचें निजबीज । कळलें मज गोविंदा ॥१५॥
</p>
</section>
<blockquote>
<section>
<p><br/></p>

<p>त्वं ब्रह्म परमं व्योम पुरुषः प्रकृतेः परः ।</p>
<p>अवतीर्णोऽसि भगवन्‌ स्वेच्छोपात्तपृथग्वपुः ॥ 
२८ ॥</p>
<p><br/></p>
</section>
</blockquote>
<section>

<p>तूं निर्गुण निर्विशेष । चिन्मात्रैक चिदाकाश ।
</p>
<p>पुरुषांमाजीं उत्तम पुरुष । वंद्य सर्वांस तूं 
एक ॥१६॥</p>
</section>
<section>
<p>तूं ब्रह्म गा निर्विकार । प्रकृतिपुरुषांहोनि 
पर ।</p>
<p>तुझा वेदशास्त्रां न कळे पार । अगोचर इंद्रियां 
॥१७॥</p>
</section>
<section>
<p>ऐक आमुचे भाग्याची कळा । त्या तुज प्रत्यक्ष देखतों 
डोळां ।</p>
<p>मुकुटकुंडलें वनमाळा । घनसांवळा शोभतु ॥१८॥</p>
</section>
<section>
<p>सुंदर राजीवलोचन । पीतांबर परिधान ।</p>
<p>देखोनि निवताहे तनुमन । तूं जगज्जीवन जगाचा ॥१९॥</p>
</section>
<section>
<p>त्या तुझें दर्शन अतिगोड । देखतां पुरे जगाचें कोड 
।</p>
<p>त्याही देहाची तुज नाहीं चाड । ऐसा निचाड तूं देवा 
॥८२०॥</p>
</section>
<section>
<p>तरी भक्तकृपेचा कळवळा । धरिसी नानावतारमाळा ।</p>
<p>भक्त‍इच्छा तूं स्वलीळा । देहाचा सोहळा दाविसी 
॥२१॥</p>
</section>
<section>
<p>भक्तकृपेनें तत्त्वतां । तूं अवतरलासी कृष्णनाथा 
।</p>
<p>तरी माझिया प्रश्नाचा वक्ता । न प्रार्थितां जालासी 
॥२२॥</p>
</section>
<section>
<p>जेवीं वत्सहुंकारें गाये । वोरसली धांवताहे ।</p>
<p>तेवीं उद्धवप्रश्नीं देव पाहें । वोळलाहे निजबोधें 
॥२३॥</p>
</section>
<section>
<p>धन्यासी दुभतें दोनी सांजे । तेंही वत्सयोगें पाविजे 
।</p>
<p>वत्सासी वोळली सदा सहजें । तेवीं अधोक्षजें उद्धवासी 
॥२४॥</p>
</section>
<section>
<p>उद्धव आवडला आवडीं । त्याच्या प्रश्नाची अतिगोडी 
।</p>
<p>बापु भाग्याची परवडी । जोडिल्या जोडी श्रीकृष्णू 
॥२५॥</p>
</section>
<section>
<p>जें जें कांहीं उद्धव पुसतू । त्यासी अंजुळी वोडवीं 
श्रीकृष्णनाथू ।</p>
<p>आवडी त्यातें चाटूं पाहतू । भावार्था अनंतू भुलला 
॥२६॥</p>
</section>
<section>
<p>जैशी अजातपक्ष पिलीं । त्यांसी पक्षिणी मुखीं चारा 
घाली ।</p>
<p>तैसी निजज्ञानगुह्यबोली । कृष्ण हृदयीं घाली उद्धवाचे 
॥२७॥</p>
</section>
<section>
<p>उद्धवप्रश्नाचें उत्तर । पांच श्लोकीं शारङ्गधर 
।</p>
<p>साधुलक्षणें विचित्र । अतिपवित्र सांगेल ॥२८॥</p>
</section>
<section>
<p>साधुलक्षणें अपार जाण । त्यांत उत्तमोत्तम तीस 
गुण ।</p>
<p>निवडोनियां श्रीकृष्ण । उद्धवासी आपण सांगतु ॥२९॥
</p>
</section>
<blockquote>
<section>
<p><br/></p>

<cite><p>श्रीभगवानुवाच ।</p></cite>
<p>कृपालुरकृतद्रोहस्तितिक्षुः सर्वदेहिनाम्‌ ।
</p>
<p>सत्यसारोऽनवद्यात्मा समः सर्वोपकारकः ॥ २९ ॥</p>
<p><br/></p>
</section>
</blockquote>
<section>

<p>कृपेसी स्वतंत्र जन्म नाहीं । जेथ उपजे तो साधु पाहीं 
।</p>
<p>कृपा वसे संतांच्या देही । त्यांचेनि ते पाहीं दाटुगी 
जगीं ॥८३०॥</p>
</section>
<section>
<p>कृपा त्यांचेनि महिमे आली । दया त्यांचेनि जीवें 
ज्याली ।</p>
<p>कठिणत्वाची कांटी काढिली । समूळीं उपटिली निष्ठुरता 
॥३१॥</p>
</section>
<section>
<p>कृपा भूतमात्राच्या ठायीं । सारिखीच सर्व देहीं 
।</p>
<p>येथतेथ हें त्या नाहीं । अवकृपा ठायीं निमाली ॥३२॥</p>
</section>
<section>
<p>नवल कृपाळुत्वाचें चित्त । जीवाचा जीव जीवीं स्यूत 
।</p>
<p>दुःख हरोनि सुख देत । कृपा अद्‍भुत यापरी ॥३३॥</p>
</section>
<section>
<p>जेणें आपणासी होय दुःख । तें परासी न करी निःशेख 
।</p>
<p>जेणें आपणिया होय सुख । तें करी आवश्यक प्राणिमात्रां 
॥३४॥</p>
</section>
<section>
<p>या नांव कृपाळुता । हे पहिलें लक्षण संतां ।</p>
<p>दुसरें तें अद्रोहता । ऐक आतां सांगेन ॥३५॥</p>
</section>
<section>
<p>लोकीं हिंडतां अद्रोहता । ठावो न लभेचि सर्वथा ।
</p>
<p>मग शरण आली साधुसंतां । सावकाशता वस्तीसी ॥३६॥</p>
</section>
<section>
<p>ते दयाळु शरणागता । तिंहीं प्रतिपाळिली अद्रोहता 
।</p>
<p>भूतीं भगवंतू देखतां । द्रोहाची वार्ता निमाली 
॥३७॥</p>
</section>
<section>
<p>व्याघ्रसर्पादि देहांसी । कदा द्वेष नुपजे त्यासी 
।</p>
<p>जरी दे‌ऊं आलें उपद्रवासी । तरी द्वेषासी करीना 
॥३८॥</p>
</section>
<section>
<p>देहास आलिया आपदा । तेणें झाडिकरी प्रारब्धा ।</p>
<p>द्वेष ये‌ऊं नेदी कदा । नातळे क्रोधा निजबोधें ॥३९॥</p>
</section>
<section>
<p>हे जाण पां अद्रोहता । दुसरें लक्षण तत्त्वतां ।
</p>
<p>तितिक्षा ते ऐक आतां । सहनशीलता साधूंची ॥८४०॥</p>
</section>
<section>
<p>शांति परदेशी झाली होती । जेथें जाये तो दवडी परती 
।</p>
<p>मग अतिदीन येतां काकुळती । निजधामा संतीं आणिली 
॥४१॥</p>
</section>
<section>
<p>संतीं वाढविली अतिप्रीतीं । ते भगवंताची झाली पढियंती 
।</p>
<p>तेणें आपुली निजसंपत्ती । शांतीच्या हातीं दिधली 
॥४२॥</p>
</section>
<section>
<p>शांती सकळ वैभवेंसीं । अखंड असे संतांपाशीं ।</p>
<p>यालागी सहनशीलता तयांसी । अहर्निशीं अनिवार ॥४३॥</p>
</section>
<section>
<p>लागतां सकळ भूतांचा झटा । न म्हणे हा भला वोखटा ।
</p>
<p>नाचतू निजशांतीचे चोहटा । संत गोमटा त्या नांव ॥४४॥</p>
</section>
<section>
<p>ऐशी जे सहनशीलता । ते तितिक्षा जाण तत्त्वतां ।</p>
<p>हे तिसरी लक्षणता । सत्याची सत्यता अवधारीं ॥४५॥</p>
</section>
<section>
<p>सत्य अल्पायुषी झालें येथें । मरे उपजे जेथींच्या 
तेथें ।</p>
<p>कोठेंही नव्हे वाढतें । तेणें संतांतें ठाकिलें 
॥४६॥</p>
</section>
<section>
<p>सत्यासी संतांसी होतां भेटी । तंव सत्यस्वरूपीं 
पडली गांठी ।</p>
<p>सत्य संतत्वे उठी । झालें सृष्टीं चिरायु ॥४७॥</p>
</section>
<section>
<p>यापरी सत्य संतदृष्टीं । सत्य सारें आलें पुष्टी 
।</p>
<p>संतबळें वाढलें सृष्टीं । सत्यें भेटी परब्रह्मीं 
॥४८॥</p>
</section>
<section>
<p>संतांसी हो‌आवया उतरायी । सत्य लागलें त्यांचे 
पायीं ।</p>
<p>संतचरणावेगळा पाहीं । थारा नाहीं सत्यासी ॥४९॥</p>
</section>
<section>
<p>ऐसे सत्यास आधारभूत । ज्यांचे पाखोवा सत्य जीत ।
</p>
<p>ज्यांचेनि बळें सत्य समर्थ । ते शुद्ध संत जाणावे 
॥८५०॥</p>
</section>
<section>
<p>ज्यांसी सबाह्य सत्यत्वें तुष्टी । जे सत्यस्वरूपें 
आले पुष्टी ।</p>
<p>सत्ये धाली दे ढेकर दृष्टी । ज्यांची वाचा उठी सत्यत्वें 
॥५१॥</p>
</section>
<section>
<p>या नांव जाण सत्याचें सार । हें संतांचें वसते घर 
।</p>
<p>हे मज मान्य संत साचार । मी निरंतर त्यांपाशीं ॥५२॥</p>
</section>
<section>
<p>जिंहीं असत्याची वाहूनि आण । ज्यांमाजी सत्य सप्रमाण 
।</p>
<p>जे सदा सत्यत्वें संपन्न । हें मुख्य लक्षण साधूंचें 
॥५३॥</p>
</section>
<section>
<p>या नांव सत्यसार । संतलक्षण साचार ।</p>
<p>हा चौथा गुण सधर । अनवद्य अपार तें ऐका ॥५४॥</p>
</section>
<section>
<p>निंदा असूयादि दोष समस्त । निजात्मबोधें प्रक्षाळीत 
।</p>
<p>अत्यंत पवित्र केलें चित्त । अनिंदित निजबोधें 
॥५५॥</p>
</section>
<section>
<p>गुरु‌आज्ञातीर्थीं न्हाला । न्हावोनि सर्वांगीं 
निवाला ।</p>
<p>त्रिविधतापें सांडवला । पवित्र झाला मद्‌रूपें 
॥५६॥</p>
</section>
<section>
<p>काय सांगूं त्याची पवित्रता । तीर्थें मागती चरणतीर्था 
।</p>
<p>मीही पदरज वांछिता । इतरांची कथा कायसी ॥५७॥</p>
</section>
<section>
<p>कृष्ण म्हणे उद्धवा । हा अनवद्य गुण पांचवा ।</p>
<p>ऐक आतां सहावा । सम सर्वां समभावें ॥५८॥</p>
</section>
<section>
<p>निजरूपें सर्वसमता । समचि देखे सर्वां भूतां ।</p>
<p>निःशेष निमाली विषमता । जेवीं सैंधवता सागरीं ॥५९॥</p>
</section>
<section>
<p>नाना अलंकार पदार्था । सोनेंपणें विकत घेतां ।</p>
<p>ते ते पदार्थ न मोडितां । स्वभावतां सम सोनें ॥८६०॥</p>
</section>
<section>
<p>तैसे नाना आकार नाना नाम । अवघें जग दिसे विषम ।</p>
<p>साधूचि चिद्‌रूपें सर्व सम । न देखे विषम निजबोधे 
॥६१॥</p>
</section>
<section>
<p>ऐशिया समसाम्यावस्थेसी । दैवें आलिया सुखदुःखांसी 
।</p>
<p>तेहीं मुकली द्वंद्वभावासी । सहजें समरसीं निजसाम्यें 
॥६२॥</p>
</section>
<section>
<p>सव्यें मिनल्या महानदीसी । अपसव्यें आल्या गांवरसासी 
।</p>
<p>गंगा दोहींतेंही समरसी । गुणदोषांसीं उडवूनी ॥६३॥</p>
</section>
<section>
<p>तेथ पवित्र‍अपवित्रता । बोलूंचि न ये सर्वथा ।</p>
<p>गोडकडूपणांची वार्ता । निजांगें समता करी गंगा 
॥६४॥</p>
</section>
<section>
<p>तैसें सुखदुःखांचें भान । साधूंसी समत्वें समान 
।</p>
<p>सदा निजबोधें संपन्न । हे अगाध लक्षण संतांचें ॥६५॥</p>
</section>
<section>
<p>नटिया एकचि एकला । गायव्याघ्रांचें सोंग अवगला 
।</p>
<p>भीतरील खेळ्या जैं वोळखिला । तैं फिटला भवभ्रमू 
॥६६॥</p>
</section>
<section>
<p>तैशी भयाभयवार्ता । द्वैतभावें उठी सर्वथा ।</p>
<p>साधु उभयसाम्यें पुरता । भयनिर्भयता तो नेणे ॥६७॥</p>
</section>
<section>
<p>द्वंद्वसाम्यें परिपूर्ण । साधूचा हा सहावा गुण 
।</p>
<p>ऐक सातवें लक्षण । परोपकारीपण तयाचें ॥६८॥</p>
</section>
<section>
<p>पत्र पुष्प छाया फळ । त्वचा काष्ठ समूळ ।</p>
<p>वृक्ष सर्वांगें सफळ । सर्वांसी केवळ उपकारी ॥६९॥</p>
</section>
<section>
<p>जो वृक्षा प्रतिपाळी । कां जो घावो घाली मूळीं ।</p>
<p>दोनींतें वृक्ष पुष्पीं फळीं । समानमेळीं संतुष्ट 
॥८७०॥</p>
</section>
<section>
<p>मोडूनि फळें आलिया वृक्षें । वृक्षु एकही स्वयें 
न चाखे ।</p>
<p>तेवीं कर्मफळा जो न टेकें । तो यथासुखें परब्रह्म 
॥७१॥</p>
</section>
<section>
<p>तैसा कायावाचामनें प्राणें । साधु वाढला उपकाराकारणें 
।</p>
<p>आपुलें परावें म्हणों नेणे । उपकारू करणें सर्वांसी 
॥७२॥</p>
</section>
<section>
<p>हो कां चंद्र उगवोनि अंबरीं । जेवीं जगाचें आंधारें 
निवारी ।</p>
<p>विश्वाचा ताप दूर करी । निववी निजकरीं सर्वांतें 
॥७३॥</p>
</section>
<section>
<p>तेथ चंद्रामृत चकोरीं सेवावें । येरांसी चंद्र 
न म्हणे न द्यावें ।</p>
<p>जो जो भजे जेणें भावें । तो तो पावे तें सुख ॥७४॥</p>
</section>
<section>
<p>तैसेंचि जाण साधूपाशीं । जो जो श्रद्धा करी जैशी 
।</p>
<p>त्या त्या देतसे सुखासी । होत जगासी उपकारी ॥७५॥</p>
</section>
<section>
<p>का‌उळे चंद्रासी हेळसिती । चकोर चंद्रामृत सेविती 
।</p>
<p>तेवीं दुष्ट साधूतें धिक्कारिती । भावार्थी पावती 
निजलाभू ॥७६॥</p>
</section>
<section>
<p>सातव्या लक्षणाचा उभारा । सांगितलें परोपकारा ।
</p>
<p>पुढील श्लोकीं लक्षणें अकरा । साधुनिर्धारा सांगत 
॥७७॥</p>
</section>
<blockquote>
<section>
<p><br/></p>

<p>कामैरहतधीर्दान्तो मृदुः शुचिरकिञ्चनः ।</p>
<p>अनीहो मितभुक्‌ शान्तः स्थिरो मच्छरणो मुनिः ॥ 
३० ॥</p>
<p><br/></p>
</section>
</blockquote>
<section>

<p>उर्वशी आलिया सेजेसी । कामक्षोभ नुपजे ज्यासी ।
</p>
<p>स्वानंद भोगितां अहर्निशीं । विषयकामासी विसरला 
॥७८॥</p>
</section>
<section>
<p>रंकू पालखिये बैसला । तो पूर्वील वाहना विसरला ।
</p>
<p>तेवीं हा निजानंदें तृप्त झाला । काम विसरला तुच्छत्वें 
॥७९॥</p>
</section>
<section>
<p>कांहीं अप्राप्त पावावया कामावें । साधूसी अप्राप्तता 
न संभवे ।</p>
<p>प्राप्तपदीं यथागौरवें । निजानुभवें विराजतू ॥८८०॥</p>
</section>
<section>
<p>खद्योता सूर्य भेटों जातां । खद्योता न देखे सविता 
।</p>
<p>सूर्यासी न भेटवे खद्योता । तेवीं अप्राप्तता साधूसी 
॥८१॥</p>
</section>
<section>
<p>एवं उभय परी पाहतां । कामू निमाला सर्वथा ।</p>
<p>हें आठवें लक्षण तत्त्वतां । अकामता साधूची ॥८२॥</p>
</section>
<section>
<p>सावधानें अंतर नेमितां । तेचि बाह्येंद्रियां नियामकता 
।</p>
<p>जेवीं कां लेंकीसी शिकवण देतां । सून सर्वथा चळीं 
कांपे ॥८३॥</p>
</section>
<section>
<p>मुख्य धूर रणीं लागल्या हाता । येर कटक जिंतिलें 
न जुंझतां ।</p>
<p>कां मूळ छेदिलें असतां । शाखा समस्त छेदिल्या ॥८४॥</p>
</section>
<section>
<p>एवं अंतरवृत्तीचा जो नेम । तोचि बाह्येंद्रियां 
उपरम ।</p>
<p>ऐसेनिही जें निपजे कर्म । तें निर्भ्रम अहेतुक ॥८५॥</p>
</section>
<section>
<p>अंतर जडलें आत्मस्थितीं । बाह्य रंगलें मद्‍भक्तीं 
।</p>
<p>तेथें जीं जीं कर्मे निपजती । तीं तीं होती ब्रह्मरूप 
॥८६॥</p>
</section>
<section>
<p>बाह्येंद्रियें करितां नेम । अंतरीचें कर्मीं प्रकटे 
ब्रह्म ।</p>
<p>हा बाह्येंद्रियांचा नेम । आत्माराम जाणती ॥८७॥</p>
</section>
<section>
<p>ऐशी बाह्येंद्रिय नियामकता । हे जाणावी साधूची 
दांतता ।</p>
<p>हा नववा गुण तत्त्वतां । ऐक आतां दशमातें ॥८८॥</p>
</section>
<section>
<p>आकाश सर्वांसीही लागे । परी कठिण नव्हे कोणेही भागें 
।</p>
<p>तेवीं साधु जाण सर्वांगें । मृदु लागे सर्वांसी 
॥८९॥</p>
</section>
<section>
<p>पिंजल्या कापुसाचा गोळा । फोडूं नेणे कोणाच्या 
कपाळा ।</p>
<p>तैसाचि साधूचा जिव्हाळा । अतिकोंवळा सर्वांसी ॥८९०॥</p>
</section>
<section>
<p>पाहें पां जैसें गंगाजळ । गायीव्याघ्रांसी करी 
शीतळ ।</p>
<p>तैसाचि साधुही केवळ । मृदु मंजुळ सर्वांसी ॥९१॥</p>
</section>
<section>
<p>साधूची अतिमृदुता । या नांव जाण सर्वथा । </p>
<p>हे दशमलक्षणयोग्यता । ऐक आतां अकरावें ॥ ९२ ॥</p>
</section>
<section>
<p>साधूंची जे शुचिष्मंतता । ते भगवद्‍भजनेंचि तत्त्वतां 
।</p>
<p>व्रततपदानादितीर्था । शुचिष्मंतता त्यांचेनी 
॥९३॥</p>
</section>
<section>
<p>परदारा आणि परधन । सर्वथा नातळे ज्याचें मन ।</p>
<p>गंगादि तीर्थे त्यांचे जाण । चरणस्पर्शन वांछिती 
॥९४॥</p>
</section>
<section>
<p>स्वदारास्वधन सलोभता । अवश्य जाणें अधःपाता ।</p>
<p>द्रव्यदारानिरपेक्षता । शुचिष्मंतता साधूची ॥९५॥</p>
</section>
<section>
<p>ऐशी असोनि शुचिष्मंतता । तो निंदीना व्रततपादितीर्था 
।</p>
<p>ते ते विधीतें आचरितां । सदाचारता अतिश्रोत्री 
॥९६॥</p>
</section>
<section>
<p>पडलिया मगरमिठी । ते न सोडी प्राणसंकटी ।</p>
<p>सांपडे तें सगळेंचि घोटी । तैशी पडली मिठी जीवब्रह्मा 
॥९७॥</p>
</section>
<section>
<p>हें पुढेंसूनि परब्रह्म । आश्रमधर्मादि स्वकर्म 
।</p>
<p>आचरोनि दावी उत्तमोत्तम । कर्मी ब्रह्मप्रतीती 
॥९८॥</p>
</section>
<section>
<p>कर्म करितो लोक म्हणती । तो वर्तताहे ब्रह्मस्थितीं 
।</p>
<p>हें ज्याचें तो जाणे निश्चितीं । लोकां प्रतीती 
कळेना ॥९९॥</p>
</section>
<section>
<p>कुलाल भांडें करूनि उतरी । चक्र भोंवे पूर्विला 
भंवरी ।</p>
<p>तैसा साधू पूर्वसंस्कारी । स्वकर्मे करी वृत्तिशून्य 
॥९००॥</p>
</section>
<section>
<p>हें साधुलक्षण अत्यंत थोर । ऐकतां सुगम करितां दुर्धर 
।</p>
<p>हे अकरावें अतिपवित्र । ऐक विचित्र तें बारावें 
॥१॥</p>
</section>
<section>
<p>साधूची अपरिग्रहता । परिग्रहो नातळे चित्ता ।</p>
<p>देहगेहें निःसंगता । अकिंचनता त्यासी नांव ॥२॥</p>
</section>
<section>
<p>स्फटिकु काजळीं दिसे काळा । आरक्तीं आरक्तकीळा 
।</p>
<p>नीळवणीं भासे । निळा । तरी तो वेगळा शुद्धत्वें ॥३॥</p>
</section>
<section>
<p>स्फटिक जपाकुसुमीं ठेविला । पाहतां दिसे तांबडा 
झाला ।</p>
<p>परी तो अलिप्तपणें संचला । नाहीं माखला तेणें रंगें 
॥४॥</p>
</section>
<section>
<p>तैसा साधु परिग्रहामाजी वसे । परिग्रही झालाही 
दिसे ।</p>
<p>परी जागृतिस्वप्नसुषुप्तिवषें । परिग्रहो न स्पर्शे 
निजबोधें ॥५॥</p>
</section>
<section>
<p>परीस सर्व धातूंसी खेंव देतां । मिळणीं सोनें करी 
तत्त्वतां ।</p>
<p>तो सुवर्णावांचूनि सर्वथा । आणिका पदार्था नातळे 
॥६॥</p>
</section>
<section>
<p>तैसा साधू म्हणे जें जें माझें । तें तें त्यासी 
नाठवे दुजें ।</p>
<p>ऐक्यभावाचीं नाचवी भोजें । अधोक्षजें अंकितु ॥७॥</p>
</section>
<section>
<p>चिन्मात्री जडलें मन । विश्व जाहलें चैतन्यघन ।
</p>
<p>बुडालें परिग्रहाचें भान । अकिंचनपण या नांव ॥८॥</p>
</section>
<section>
<p>सकळ सांडूनि वना गेला । वनीं वनिता चिंतू लागला ।
</p>
<p>तो त्यागचि बाधकत्वा आला । उलथोन पडिला परिग्रहीं 
॥९॥</p>
</section>
<section>
<p>उंडणी भिंती चढों लाहे । चढते कष्ट व्यर्थ पाहे ।
</p>
<p>ते पूर्विल्यापरीस तळीं जाये । उलंडूनि ठाये अतिदुःखी 
॥९१०॥</p>
</section>
<section>
<p>तैशी मुंगी नव्हे पाहें । उंडणी घे‌ऊनि वृक्षावरी 
जाये ।</p>
<p>सत्संगती मूर्ख उद्धरों लाहे । परी ते उपाये न करिती 
॥११॥</p>
</section>
<section>
<p>मुंगी लहान उंडणी थोर । ते तिचा करूं शके उद्धार 
।</p>
<p>तैसे अकिंचन जे नर । ते करिती उद्धार सकळांचा ॥१२॥</p>
</section>
<section>
<p>असो मूर्खांची जे त्यागिती गती । ते अत्यंतबाधें 
बाधका होती ।</p>
<p>जंव धरिली नाहीं सत्संगती । तंव त्यागस्थिती कळेना 
॥१३॥</p>
</section>
<section>
<p>प्रपंच सांडूनी वना गेला । तो देहप्रपंचें दृढ अडकला 
।</p>
<p>देही देहो जेणें मिथ्या केला । तो सत्य झाला अकिंचन 
॥१४॥</p>
</section>
<section>
<p>मूर्खासी त्याग तो झाला बाधू । परिग्रहीं असोनि 
मुक्त साधू ।</p>
<p>सबाह्य त्यागें अतिशुद्धु । शुकनारदू तिहीं लोकीं 
॥१५॥</p>
</section>
<section>
<p>ते दोघेही लागती जनकाच्या पायीं । तो राज्य करितांही 
विदेही ।</p>
<p>त्यासी मीही मानीतसें पाहीं । अभिनव नवा‌ई साधूची 
॥१६॥</p>
</section>
<section>
<p>या नांव मुख्य अकिंचनता । तुज म्यां सांगीतली तत्त्वतां 
।</p>
<p>हे बारावी लक्षणता । ऐक आतां अनीहा ॥१७॥</p>
</section>
<section>
<p>अनीहा झाली बापुडी । जेथ जाय तो दूर दवडी ।</p>
<p>कोणी राहों नेदी अर्धघडी । अति चरफडी निराश्रयें 
॥१८॥</p>
</section>
<section>
<p>अनीहा हिंडता लोकीं तिहीं । तिळभरी ठावो बसावया 
नाहीं ।</p>
<p>ईहा वैरिणी लागली पाहीं । ठायींच्या ठायीं दंडवी 
॥१९॥</p>
</section>
<section>
<p>कोणी येवों नेदी दाराकडे । अतिदीन जाली बापुडें 
।</p>
<p>धाया मोकलोनि रडे । गार्‍हाणें संतांपुढें देवों 
आली ॥९२०॥</p>
</section>
<section>
<p>ते कृपाळू दयामेळें । निजकरें पुसोनि डोळे ।</p>
<p>प्रतिपाळिली स्वहितकाळें । संतबळें वाढली ॥२१॥</p>
</section>
<section>
<p>त्यापूर्वील वैर स्मरोनियां । ईहा वैरिणी साधावया 
।</p>
<p>संतांसी पुसोनि उपाया । तिच्या अपाया प्रवर्तली 
॥२२॥</p>
</section>
<section>
<p>ईहेसी नाना चेष्टीं चेष्टवितां । अहं आणि जाण ममता 
।</p>
<p>कामें अंगीं घातली तत्त्वतां । कामकांता ते झाली 
॥२३॥</p>
</section>
<section>
<p>ईहा कामबळें वाढली थोर । व्यापूनि राहिली घरोघर 
।</p>
<p>तिसीं साधावया वैर । अनीहा सत्वर चालिली ॥२४॥</p>
</section>
<section>
<p>असंगशस्त्र मागोनि संतां । ईहेच्या करावया घाता 
।</p>
<p>आधीं मारूं धांवे अहंममता । दोघें धाकता निमालीं 
॥२५॥</p>
</section>
<section>
<p>अनीहा पाठीं लागल्या जाण । अहंममतेसी म्हातारपण 
।</p>
<p>थरथरां कांपोनि प्राण । घायेंवीण सांडिला ॥२६॥</p>
</section>
<section>
<p>अनीहा देखोनि दिठीं । काम पळे बारा वाटीं ।</p>
<p>संकल्पाचे शेवटिले गोटीं । उठा‌उठी पाडिला ॥२७॥</p>
</section>
<section>
<p>कामू पडतां रणांगणीं । क्रोधादि शूर पडिले रणीं 
।</p>
<p>ईहेचा कैवारी नुरेच कोणी । एकेक शोधूनी मारिले ॥२८॥</p>
</section>
<section>
<p>एवं अनीहेसमोर । राही ऐसा नाहीं वीर ।</p>
<p>मारूनि अवघ्यांचा केला चूर । क्रिया करणार कोणी 
नाहीं ॥२९॥</p>
</section>
<section>
<p>काम निमाल्या सर्वथा । ईहा रांडवली वस्तुतां ।</p>
<p>मुख न दावीच संतां । अधोगमनता पळाली ॥९३०॥</p>
</section>
<section>
<p>यालागीं ईहेसवें जो लागला । तो जाणावा अधोगती गेला 
।</p>
<p>अनीहेचा जो अंकित झाला । तो आवडला गोविंदा ॥३१॥</p>
</section>
<section>
<p>म्हणसी अनीहा ते कोण । काय ते ईहेचें लक्षण ।</p>
<p>ऐक सांगेन संपूर्ण । जेणें बाणे खूण जिव्हारीं ॥३२॥</p>
</section>
<section>
<p>काम्यकर्मादि क्रियाजाळ । तेचि ईहा जाणावी अतिचपळ 
।</p>
<p>अंतरीं जे सुनिश्चळ । तेचि केवळ अनीहा ॥३३॥</p>
</section>
<section>
<p>अंतरीं कामाची वार्ता । नुपजे कर्माची कर्मावस्था 
।</p>
<p>अणुभरी न रिघे उद्वेगता । अनीहा तत्त्वतां ते जाण 
॥३४॥</p>
</section>
<section>
<p>ऐशी अनीहा असे ज्यासी । देवो आज्ञाधारकू त्यापाशीं 
।</p>
<p>ते अनीहा संतांची दासी । अहर्निशीं जीवेंभावें 
॥३५॥</p>
</section>
<section>
<p>हे अनीहा अतिगौरवें । साधुलक्षण तेरावें ।</p>
<p>मितभोजन तें चौदावें । लक्षण वैभवें अवधारीं ॥३६॥</p>
</section>
<section>
<p>न कोंडे रसनेचिया चाडा । न पडे क्षुधेच्या पांगडा 
।</p>
<p>आवडीनावडीचा उपाडा । करूनि निधडा भोजनीं ॥३७॥</p>
</section>
<section>
<p>प्राणु आकांक्षी अन्नातें । जठराग्नि भक्षी त्यातें 
।</p>
<p>उभयसाक्षी मी येथें । जाणोनि निरुते रस सेवी ॥३८॥</p>
</section>
<section>
<p>जें जें आलें भोजनासी । दृष्टीनें त्याचे दोष निरसी 
।</p>
<p>अतिपवित्र करूनि त्यासी । निजसमरसीं सेवितू ॥३९॥</p>
</section>
<section>
<p>न देखे भोग्य पदार्था । नाठवे मी एक भोक्ता ।</p>
<p>ग्रासीं समरसीं अच्युता । भोगूनि अभोक्ता मितभोजी 
॥९४०॥</p>
</section>
<section>
<p>अग्नि आधीं आपणया‌ऐसें करी । मग त्या आहारातें अंगीकारी 
।</p>
<p>साधु आधीं द्वैतातें निवारी । मग स्वीकारी आहारातें 
॥४१॥</p>
</section>
<section>
<p>याचि नांव मितभोजन । साधूचे आहाराचें लक्षण ।</p>
<p>युक्तीवीण अल्प भोजन । तें पथ्य जाण रोगियाचें ॥४२॥</p>
</section>
<section>
<p>ग्रासोग्रासीं ब्रह्मार्पण । त्या नांव परिमित 
भोजन ।</p>
<p>हें चौदावें लक्षण । साधूचें जाण उद्धवा ॥४३॥</p>
</section>
<section>
<p>समळजळसंभारी । सरितामेळू मिळे सागरीं ।</p>
<p>तो डहुळेना तिळभरी । निर्विकारी निर्मळू ॥४४॥</p>
</section>
<section>
<p>तैशा आलिया नाना ऊर्मी । ज्यांसी गजबजु नाहीं मनोधर्मी 
।</p>
<p>शांति संतांचि पराक्रमी । उपक्रमी निजशक्ती ॥४५॥</p>
</section>
<section>
<p>जेवीं कां नागवेलीची वेली । आधारवीण न वचे वेंगली 
।</p>
<p>तैसी संतबळें शांती वाढली । मंडपा चढली चिन्मात्र 
॥४६॥</p>
</section>
<section>
<p>झांकळोनि दश दिशांसी । आभाळ दाटल्या आकाशीं ।</p>
<p>गगन अविकारी त्या दोषासी । आभाळासी नातळे ॥४७॥</p>
</section>
<section>
<p>शीत उष्ण पर्जन्यधारा । अंगीं न लगती अंबरा ।</p>
<p>तेवीं साधूचा उभारा । द्वंद्वसंभारा निर्द्वंद्व 
॥४८॥</p>
</section>
<section>
<p>तैशा उंच नीच नाना अवस्था । निबिड दाटल्या मोहममता 
।</p>
<p>क्षोभु नुपजे ज्याच्या चित्ता । त्या नांव तत्त्वतां 
निजशांती ॥४९॥</p>
</section>
<section>
<p>संतांचेनि शांति गहन । शांतीचेनि संत पावन ।</p>
<p>हें अनन्य निजलक्षण । पंधरावा गुण संतांचा ॥९५०॥</p>
</section>
<section>
<p>जैं मीपणें नव्हतें जन्मनाम । तैंच पूर्वजांचें 
निजधाम ।</p>
<p>आपुली मिरासी जे उत्तम । तेथ मनोधर्म स्थिरु ज्याचा 
॥५१॥</p>
</section>
<section>
<p>मज जन्मचि नाहीं झालें । मरण म्यां नाहीं देखिलें 
।</p>
<p>ऐसें मन मूळीं स्थिरावलें । स्थिरता बोलिलें या 
नांव ॥५२॥</p>
</section>
<section>
<p>चहूं आश्रमांहूनि उत्तम । आपुला जो निजाश्रम ।</p>
<p>तेथें स्थिरावोनि मनोधर्म । वर्णाश्रम चालवी ॥५३॥</p>
</section>
<section>
<p>चहूं वर्णांमाजीं पवित्रता । जेणें ब्राह्मणांची 
ब्राह्मणता ।</p>
<p>तेथें स्थिराविलें जेणें चित्ता । जाण स्थिरता 
ती नांव ॥५४॥</p>
</section>
<section>
<p>तिहीं लोकीं स्थिरता । मरों टेंकली सर्वथा ।</p>
<p>कोणी नाहीं प्रतिपाळिता । हातीं धरिता न देखे ॥५५॥</p>
</section>
<section>
<p>दारीं राहों नेदी कोणी । कोण दे‌ईल पथ्यपाणी ।</p>
<p>अवघी टाकिली निरंजनीं । ते सज्जनीं प्रतिपाळिली 
॥५६॥</p>
</section>
<section>
<p>स्थिरता वाढली संतबळें । जिणोंनि वर्णाश्रमादि 
टवाळें ।</p>
<p>भेदोनि अकारादिवर्णपटळें । एके वेळे वाढली ॥५७॥</p>
</section>
<section>
<p>स्वस्वरूपीं सायुज्यता । पावोनि स्थिरावली स्थिरता 
।</p>
<p>तेथ वाट मोकळी संतां । स्वभावतां त्यां केली ॥५८॥</p>
</section>
<section>
<p>तेथ स्वस्वरूपें स्वकर्म । स्वस्वरूपें वर्णाश्रम 
।</p>
<p>स्वस्वरूपें स्वधर्म । स्थिरतासंभ्रम या नांव ॥५९॥</p>
</section>
<section>
<p>ऐसी स्वधर्मकर्मीं अवस्था । ती नांव उत्तम स्थिरता 
।</p>
<p>हे सोळावी लक्षणता । मच्छरणता ते ऐक ॥९६०॥</p>
</section>
<section>
<p>सरिता सागरा शरण आली । ते समरसोनि सिंधू झाली ।</p>
<p>तैसी शरण जे वृत्ति मज आली । ते पावली दशा माझी ॥६१॥</p>
</section>
<section>
<p>लवण जीवना आलें शरण । तें तत्काळ जाहलें जीवन ।</p>
<p>तैसा अनन्य मज जो शरण । तो मीचि जाण हो‌ऊनि ठाके ॥६२॥</p>
</section>
<section>
<p>मज रिघोनियां शरण । जो वांछी महिमा सन्मान ।</p>
<p>तो गुळांतील पाषाण । केवळ जाण गुळदगडू ॥६३॥</p>
</section>
<section>
<p>जो कां गुळें माखिला दगडू । तो पाहतां दिसे वरिवरी 
गोडू ।</p>
<p>शेखीं परिपाकीं निवाडू । अतिजडू कठिणत्वें ॥६४॥</p>
</section>
<section>
<p>तैसें वरिवरी दावी माझें भजन । हृदयीं विषय‍अभिलाष 
।</p>
<p>तो नव्हे माझा अनन्यशरण । अतिदूषण लोभाचें ॥६५॥</p>
</section>
<section>
<p>सर्वांगीं सुंदर सुरेख । जिच्या नाकावरी पांढरें 
टीक ।</p>
<p>तिसी वरीना साधु लोक । तैसा विषयलोभु देख मद्‍भजनीं 
॥६६॥</p>
</section>
<section>
<p>रांडवा केलें काजळकुंकूं । देखोनि जग लागे थुंकूं 
।</p>
<p>तैसा विषयांचा अभिलाखू । जेवीं वोकिला वोकू अतिनिंद्य 
॥६७॥</p>
</section>
<section>
<p>त्रैलोक्यसाम्राज्यवैभव जाण । जो थुंकोनि रिघाला 
मज शरण ।</p>
<p>तो समरसें मीचि जाण । मानापमान त्या कैंचा ॥६८॥</p>
</section>
<section>
<p>या नांव मच्छरण । हें सतरावें लक्षण ।</p>
<p>उद्धवा जाण संपूर्ण । मननगुण तो ऐक ॥६९॥</p>
</section>
<section>
<p>श्रुतिगुरुवाक्यनिरूपण । ऐकतां अद्वैतश्रवण ।
</p>
<p>युक्तिप्रयुक्तीं पर्यालोचन । मनन गुण त्या नांव 
॥९७०॥</p>
</section>
<section>
<p>अग्निकापुरां भेटी होतां । तो अग्नीचि होय वस्तुतां 
।</p>
<p>तेवीं माझे स्वरूपीं मन ठेवितां । मन चित्स्वरूपता 
पावलें ॥७१॥</p>
</section>
<section>
<p>मन चिदंशें असे जाण । तें चिन्मात्र जाहलें करितां 
मनन ।</p>
<p>जेवीं जीवनीं जन्मलें लवण । तें होय जीवन निजमिळणीं 
॥७२॥</p>
</section>
<section>
<p>असो मननाचेनि लवलाहें । मन जेथवरी जावों पाहे ।</p>
<p>तेथवरी तया मीचि आहें । न वचतां राहें तेथही मी ॥७३॥</p>
</section>
<section>
<p>दीप जे‌उता जा‌ऊं बैसे । ते‌उता प्रकाशचि तया असे 
।</p>
<p>कोठेंही न वचोनि ठायीं वसे । तेथेंही वसे प्रकाशू 
॥७४॥</p>
</section>
<section>
<p>तैसें माझें करितां मनन । मद्‌रूपचि जाहलें मन ।
</p>
<p>मग करितां गमनागमन । मद्‌रूपता जाण मोडेना ॥७५॥</p>
</section>
<section>
<p>एवं माझें स्वरूप जें केवळ । तेथें मद्‌रूपें मन 
निश्चळ ।</p>
<p>ध्रुवाचे परी अचंचळ । मननशीळ त्या नांव ॥७६॥</p>
</section>
<section>
<p>मुनि या पदाचें व्याख्यान । मननशीलता जाण ।</p>
<p>हें अठारावें लक्षण । तें हें निरूपण सांगितलें 
॥७७॥</p>
</section>
<section>
<p>अत्यंत गोड निरूपण । पुढिले श्लोकीं दशलक्षण ।</p>
<p>तें ऐकावया उद्धव सावधान । सर्वांगीं कान हो‌ऊनि 
ठेला ॥७८॥</p>
</section>
<blockquote>
<section>
<p><br/></p>

<p>अप्रमत्तो गभीरात्मा धृतिमाञ्जितषड्‍गुणः ।</p>
<p>अमानी मानदः कल्पो मैत्रः कारुणिकः कविः ॥ ३१ ॥</p>
<p><br/></p>
</section>
</blockquote>
<section>

<p>जंववरी वृत्तिशून्य नव्हे मन । तंववरी विश्वासेना 
विचक्षण ।</p>
<p>वृत्तिरूपें सिंतरील मन । यालागीं सावधान निजबोधें 
॥७९॥</p>
</section>
<section>
<p>हां हो दुर्वासा‌ऐसा सज्ञान । त्यासी क्षणक्षणा 
क्षोभवी मन ।</p>
<p>न विचारितां गुणागुण । शाप दारुण देवों धांवे ॥९८०॥</p>
</section>
<section>
<p>दुर्गंधा जन्मली मत्स्याचे पोटीं । पराशर नाडला 
तीसाठीं ।</p>
<p>नारद कौतुक पाहतां दिठी । केला गंगातटीं नारदी ॥८१॥</p>
</section>
<section>
<p>आपुली कन्या देखोनि गोमटी । मनक्षोभें भोगावया 
उठी ।</p>
<p>ब्रह्मा धांवे सरस्वतीपाठीं । जो कां सृष्टिपितामहो 
॥८२॥</p>
</section>
<section>
<p>या मना‌ऐसें नाडक । जगामाजीं नाहीं आणिक ।</p>
<p>छळछद्में नाडी ज्ञाते लोक । साधु घातक मनाचे ॥८३॥</p>
</section>
<section>
<p>म्हणाल मनेंवीण भोग घडे । तरी वृत्तीसी क्षोभु कां 
पां चढे ।</p>
<p>हे बोल बोलती ते सज्ञान वेडे । साधूसी नावडे हे गोष्टी 
॥८४॥</p>
</section>
<section>
<p>अधिष्ठूनि सत्त्वगुण । सूक्ष्मरूपें वृत्ति जाण 
।</p>
<p>ते क्षोभवूनियां मन । मी मुक्त म्हणोन विषयी करी 
॥८५॥</p>
</section>
<section>
<p>मुक्ताभिमानें विषयासक्ती । हेचि मनक्षोभाची प्राप्ती 
।</p>
<p>वृत्ति असोनियां मुक्ती । साधु न मानिती सर्वथा 
॥८६॥</p>
</section>
<section>
<p>अतिनाटकी नाटक मन । मुक्तत्वें धरी अभिमान ।</p>
<p>त्याचें करावया निर्दळण । साधु सावधान निजबोधें 
॥८७॥</p>
</section>
<section>
<p>मुखीं धरिल्या कृष्णसर्पासी । ढिलें करितां तो 
तत्काळ ग्रासी ।</p>
<p>मरे तंववरी आंवळावें त्यासी । तेवीं मनासी निर्दाळिती 
॥८८॥</p>
</section>
<section>
<p>मन निर्दाळावे सावधानता । बोलिली ते हे साधुलक्षणता 
।</p>
<p>हा एकुणिसावा गुण सर्वथा । ऐक आतां विसावा ॥८९॥</p>
</section>
<section>
<p>वर्षाकाळीं जळबळें सरिता । आल्या समुद्र नुचंबळे 
श्लाघ्यता ।</p>
<p>उष्णकाळीं त्या न येतां । क्षोभोनि सर्वथा आटेना 
॥९९०॥</p>
</section>
<section>
<p>तैसें जाहलिया समृद्धिधन । साधूचें उल्हासेना मन 
।</p>
<p>सकळ जा‌ऊनि जाल्या निर्धन । दीनवदन हों नेणें ॥९१॥</p>
</section>
<section>
<p>दिवसराती येतांजातां । प्रकाशें पालटेना सविता 
।</p>
<p>तेवीं आल्यागेल्या नाना अवस्था । गंभीरता अक्षोभ्य 
॥९२॥</p>
</section>
<section>
<p>कडकडीत विजेचे कल्लोळ । तेणें गगनासी नव्हे खळबळ 
।</p>
<p>तैसा नाना ऊर्मींमाजीं निश्चळ । गांभीर्य केवळ 
त्या नांव ॥९३॥</p>
</section>
<section>
<p>हे संताची गंभीरता । विसांवा जीवशिवांसी तत्त्वतां 
।</p>
<p>हे विसावी संताची अवस्था । धृतीची व्यवस्था अवधारीं 
॥९४॥</p>
</section>
<section>
<p>मनबुद्ध्‍यादि इंद्रियें प्राण । निजधैर्यें धरोनि 
आपण ।</p>
<p>नित्य केलिया आत्मप्रवण । परतोनि जाण येवों नेदी 
॥९५॥</p>
</section>
<section>
<p>स्वयंवरीं जिणोनि अरिरायासी । बळें आणिलें नोवरीसी 
।</p>
<p>तो जा‌ऊं नेदी आणिकापाशीं । तेवीं वृत्तीसी निजधैर्य 
॥९६॥</p>
</section>
<section>
<p>वागुरें बांधिल्या मृगासी । पारधी जा‌ऊं नेदी त्या 
वनासी ।</p>
<p>तेवीं धैर्यें आकळूनि मनासी । देहापाशीं ये‌ऊं 
नेदी ॥९७॥</p>
</section>
<section>
<p>देहासी नाना भोगसमृद्धी । वावूनियां गजस्कंधीं 
।</p>
<p>ऐसें सुख होतां त्रिशुद्धी । मनासी देहबुद्धी धरूं 
नेदी ॥९८॥</p>
</section>
<section>
<p>प्रळयकाळाच्या कडकडाटीं । महाभूतां होतां आटाटी 
।</p>
<p>तरी मनासी देहाची भेटी । धैर्यें जगजेठी होंचि नेदी 
॥९९॥</p>
</section>
<section>
<p>तेथ काळाचेनि हटतटें । वृत्ति परब्रह्माचिये वाटे 
।</p>
<p>लावूनियां नेटेंपाटें । चिन्मात्रपेठे विकिली 
॥१०००॥</p>
</section>
<section>
<p>तेथ स्वानंदाचा ग्राहकु । तत्काळ भेटला नेटकु ।
</p>
<p>त्यासी जीवेंसहित विवेकु । घालूनि आंखू संवसाटी 
केली ॥१॥</p>
</section>
<section>
<p>या नांव धृतीचें लक्षण । हा एकविसावा साधूचा गुण 
।</p>
<p>आतां जिंतले जे षड्गुण । तेंही लक्षण अवधारीं ॥२॥</p>
</section>
<section>
<p>स्वानंदें तृप्त जाला । यालागीं क्षुधेसी मुकला 
।</p>
<p>जगाचे जीवनीं निवाला । तृषा विसरला निःशेष ॥३॥</p>
</section>
<section>
<p>भोगितां निजात्मसुख । विसरला शोकदुःख ।</p>
<p>चिन्मात्रज्ञानें निष्टंक । त्यासंमुख मोहो न ये 
॥४॥</p>
</section>
<section>
<p>तिहीं अवस्थांबाहिरा । वसिन्नला निजबोधवोंवरा 
।</p>
<p>तेथें जरा जाली अतिजर्जरा । कांपत थरथरां पळाली 
॥५॥</p>
</section>
<section>
<p>मिथ्या जाहलें कार्यकारण । देहाचें देहपणें न देखे 
भान ।</p>
<p>तंव मरणासीचि आलें मरण । काळाचें प्राशन तेणें केलें 
॥६॥</p>
</section>
<section>
<p>यापरी गा हे षड्गुण । अनायासें जिंतोन ।</p>
<p>सुखें वर्तती साधुजन । हें लक्षण बाविसावें ॥७॥</p>
</section>
<section>
<p>आपुला स्वामी देखे सर्वां भूतीं । तेथें मान इच्छावा 
कवणाप्रती ।</p>
<p>मानाभिमान सांडिले निश्चितीं । अतिनम्र वृत्तीं 
वर्तणें ॥८॥</p>
</section>
<section>
<p>आधीं देहीं धरावा अभिमान । मग इच्छावा अतिसन्मान 
।</p>
<p>तंव देहाचें खुंटलें भान । मानाभिमान बुडाले ॥९॥</p>
</section>
<section>
<p>या नांव गा अमानिता । हे तेविसावी लक्षंणता ।</p>
<p>साधु सन्मानाचा दाता । तेही कथा अवधारीं ॥१०१०॥</p>
</section>
<section>
<p>ब्रह्मादि मशकवरी । सर्वांतें वंदी शिरीं ।</p>
<p>एकनिष्ठता चराचरीं । बुद्धी दुसरी जाणेना ॥११॥</p>
</section>
<section>
<p>सर्व भूतीं स्वामी देखे । लोटांगणें घाली हरिखें 
।</p>
<p>सुर नर खर हे नोळखे । अतिसंतोखें वंदित ॥१२॥</p>
</section>
<section>
<p>नाना अलंकार घडिले गुणें । सोनें सोनेपणा नव्हेच 
उणें ।</p>
<p>तेवीं नामरूपांचे विंदाणें । पालटु मनें घे‌ऊं 
नेणे ॥१३॥</p>
</section>
<section>
<p>साकरेची निंबोळी केली । परी ते कडूपणा नाहीं आली 
।</p>
<p>तेवीं सूकरादि योनी जरी जाली । तरी नाहीं भंगली चित्सत्ता 
॥१४॥</p>
</section>
<section>
<p>सागरीं नाना परींचे विक्राळ । जरी उठिले अनंत कल्लोळ 
।</p>
<p>ते जेवीं गा केवळ जळ । तेवीं वस्तु सकळ भूतमात्रीं 
॥१५॥</p>
</section>
<section>
<p>यापरी सकळ भूतां । साधु सन्मानातें देता ।</p>
<p>हे चोविसावी लक्षणता । परबोधकता ते ऐक ॥१६॥</p>
</section>
<section>
<p>जैसा भावो जैशी श्रद्धा । तैसतैशा करूं जाणे बोधा 
।</p>
<p>ज्ञान पावोनि नव्हे मेधा । स्वरूपश्रद्धा प्रबोधी 
॥१७॥</p>
</section>
<section>
<p>एक ज्ञान पावोनि जाहला पिसा । पडिला अव्यवस्थ ठसा 
।</p>
<p>नोळखेचि सच्छिष्याची दशा । योग्य उपदेशा तो नव्हे 
॥१८॥</p>
</section>
<section>
<p>एक ज्ञान‌आश्चर्यें कोंदला । विस्मयें तटस्थ हो‌ऊनि 
ठेला ।</p>
<p>काष्ठलोष्टांचेपरी पडला । नाहीं उरला उपदेश ॥१९॥</p>
</section>
<section>
<p>एक ज्ञान पावोनि अतिकृपण । जीव गेलिया न बोले जाण 
।</p>
<p>भेणेंभेणें धरोनि मौन । न बोले वचन सर्वथा ॥१०२०॥</p>
</section>
<section>
<p>ज्यासी धनकोडी जोडी जाहली । ते पुरूनि वरी दगड घाली 
।</p>
<p>दान न देतां वृथा गेली । संपत्ति केली भूमिसवती ॥२१॥</p>
</section>
<section>
<p>तैसें कष्टीं जोडूनि निजज्ञान । सत्पात्रीं न करीच 
दान ।</p>
<p>हें ज्ञात्याचें कृपणलक्षण । वंचकपण स्वभावें ॥२२॥</p>
</section>
<section>
<p>एक ज्ञान पावोनि सांगों जाये । उपदेशीं शिष्या बोधू 
नोहे ।</p>
<p>तें ज्ञान अबीज जाहलें पाहें । अंकुरां न लाहे सत्क्षेत्रीं 
॥२३॥</p>
</section>
<section>
<p>सधन शिष्य करावया जाण । स्वयें प्रयत्‍न करी पूर्ण 
।</p>
<p>आमुची दीक्षा अनुभव गहन । यापरी ज्ञान विकरां घाली 
॥२४॥</p>
</section>
<section>
<p>जैसेनि प्रलोभे त्याचें मन । तैसें निरूपी निरूपण 
।</p>
<p>अर्थस्वार्थें उपदेश पूर्ण । धनलोभें ज्ञान निर्वीर्य 
होये ॥२५॥</p>
</section>
<section>
<p>पेंवीं रिघालिया पाणी । त्या धान्याची नव्हे पेरणी 
।</p>
<p>तेवीं धनलोभ रिघालिया ज्ञानीं । उपदेशें कोणी सुखी 
नव्हे ॥२६॥</p>
</section>
<section>
<p>शिष्य बोधेंवीण झुरे अंतरीं । गुरु गुरुपणें गुरगुरी 
।</p>
<p>ते बोधकता नव्हे खरी । घरच्या घरीं चुकामुकी ॥२७॥</p>
</section>
<section>
<p>शब्दज्ञानें पारंगत । जो ब्रह्मानंदें सदा डुल्लत 
।</p>
<p>शिष्यप्रबोधनीं समर्थ । तो मूर्तिमंत स्वरूप माझें 
॥२८॥</p>
</section>
<section>
<p>हो कां मी जैसा अवतारधारी । तैसाचि तोही अवतारी ।
</p>
<p>चिद्रत्‍नाच्या अलंकारी । अलंकारी कुसरीं सच्छिष्यां 
॥२९॥</p>
</section>
<section>
<p>तो मी या शब्दकुसरीं । नांवाचीं अंतरें बाहेरीं 
।</p>
<p>आंतुवटें निजनिर्धारीं । एके घरीं नांदत ॥१०३०॥</p>
</section>
<section>
<p>एकचि बहुतांतें उपदेशी । एकाची प्राप्ती सुटंक 
कैशी ।</p>
<p>एकें अज्ञानें जैशीं तैशीं । हा बोलू कोणासी म्हणाल 
॥३१॥</p>
</section>
<section>
<p>कृषीवल पेरणी करी । भूमिपाडें पिकती घुमरी ।</p>
<p>अंकुरेना क्षितितळीं उखरीं । तें बीज निर्धारीं 
अतिशुद्ध ॥३२॥</p>
</section>
<section>
<p>भूमिचि सखर-निखर । बीज पावन गा साचार ।</p>
<p>भाविकीं उपदेशा विस्तर । विकल्पी नर सुनाट ॥३३॥</p>
</section>
<section>
<p>जो जैसा देखे अर्थ । तोचि बोधूनि करी परमार्थ ।</p>
<p>ऐसा परबोधनीं समर्थ । गुण विख्यात पंचविसावा ॥३४॥</p>
</section>
<section>
<p>साधुची मैत्री चोखट । वोळखी सर्वांसी जुनाट ।</p>
<p>सर्वांचा सखा श्रेष्ठ । सर्वांसी सकट सारिखा ॥३५॥</p>
</section>
<section>
<p>सुहृद सर्वांचा सोयरा । सर्वांचा जिवलगु खरा ।</p>
<p>हो‌ऊनि सर्वांहीबाहिरा । मित्राचारा चालवी ॥३६॥</p>
</section>
<section>
<p>सांगतां आपुली गुह्य गोष्टी । अळोंचावया वेगळा 
नुठी ।</p>
<p>आप्तभावें देखे सृष्टी । अवंचक पोटीं सर्वांसी 
॥३७॥</p>
</section>
<section>
<p>क्षीरनीरांची मैत्री जैशी । भेद नाहीं मिळणीपाशीं 
।</p>
<p>साधू सर्व जीव समरसी । अभेदभावेंसीं मित्रत्वें 
॥३८॥</p>
</section>
<section>
<p>परम मैत्रीचा भावो देख । दुःख हिरोनि द्यावें सुख 
।</p>
<p>साधू जीवांचें निरसोनि दुःख । परम सुख देतसे ॥३९॥</p>
</section>
<section>
<p>नवल मैत्रींचें महिमान । सखा सर्वांचा पुरातन ।
</p>
<p>सर्वांसी नीच नवें सौजन्य । अवंचकपण सर्वदा ॥१०४०॥</p>
</section>
<section>
<p>बंधूहूनि मित्र अधिकु । पुत्राहूनि विश्वासिकु 
।</p>
<p>तो मित्र जैं जाहला वंचकु । तैं केवळ ठकु तो जाणावां 
॥४१॥</p>
</section>
<section>
<p>मनें धनें कर्तव्यता । ज्याची अनन्य अवंचकता ।</p>
<p>त्या नांव परम मित्रता । हे खूण तत्त्वतां जाणावी 
॥४२॥</p>
</section>
<section>
<p>समूळ मैत्रीचें निरूपण । विशद सांगितलें जाण ।</p>
<p>हें सव्विसावें साधुलक्षण । कारुण्यपण तें ऐका 
॥४३॥</p>
</section>
<section>
<p>प्रत्युपकार न वांछितां । मी कारुणिक हे नाहीं अहंता 
।</p>
<p>ऐसेनि दीनदुःख निवारितां । कारुण्य सर्वथा त्या 
नांव ॥४४॥</p>
</section>
<section>
<p>रसपूजा धरोनि पोटीं । वैद्य वोखदांच्या सोडी गांठी 
।</p>
<p>कां संभावना सूनि दिठी । सांगे गोठी पुराणिक ॥४५॥</p>
</section>
<section>
<p>ऐसी वर्तणूक सर्वथा । ते लागली विषयस्वार्था ।</p>
<p>साधूची नव्हे तैशी कथा । नैराश्यता दयाळू ॥४६॥</p>
</section>
<section>
<p>दयार्णवें द्रवली दृष्टी । तनु मन धन वेंचूनि गांठी 
।</p>
<p>अनाथावरी करुणा मोठी । उद्धरी संकटीं दीनातें ॥४७॥</p>
</section>
<section>
<p>जैसा कळवळा निजस्वार्था । त्याहून अधिक अनाथभूतां 
।</p>
<p>तिये नांव परम कारुणिकता । जाण तत्त्वतां उद्धवा 
॥४८॥</p>
</section>
<section>
<p>हें सत्ताविसावें लक्षण । साधूचें जाण संपूर्ण 
।</p>
<p>कविपदाचें व्याख्यान । सावधान अवधारीं ॥४९॥</p>
</section>
<section>
<p>वेदशास्त्रांचा मथितार्थ । जाला करतळामळकवत ।</p>
<p>तैसाच ब्रह्मानंदें डुल्लत । कवि निश्चित या नांव 
॥१०५०॥</p>
</section>
<section>
<p>उपनिषदांचा मथितार्थ । ज्याच्या मुखाची वास पहात 
।</p>
<p>परोक्षापरोक्ष ज्याचेनि सत्य । कवि विख्यात त्या 
नांव ॥५१॥</p>
</section>
<section>
<p>कवि या पदाचे व्याख्यानें । झालीं अठ्ठावीस लक्षणें 
।</p>
<p>उरलीं दोनी अतिगहनें । तें दों श्लोकीं श्रीकृष्णें 
आदरिलें सांगों ॥५२॥</p>
</section>
<blockquote>
<section>
<p><br/></p>

<p>आज्ञायैवं गुणान्‌ दोषान्‌ मयादिष्टानपि स्वकान्‌ 
।</p>
<p>धर्मान्‌ सन्त्यज्य यः सर्वान्‌ मां भजेत स तु सत्तमः 
॥ ३२ ॥</p>
<p><br/></p>
</section>
</blockquote>
<section>

<p>प्रपंचनगरासभोंवतीं । कर्मनदीची महाख्याती ।</p>
<p>तिचेनि जळें जीव वर्तती । उत्पत्तिस्थिति अरतीरीं 
॥५३॥</p>
</section>
<section>
<p>ते नदीचेनि जीवनमेळें । कर्मासी येती कर्मफळें 
।</p>
<p>स्वर्गनरकादि सोहळे । तेणें जळबळें भोगिती ॥५४॥</p>
</section>
<section>
<p>प्रपंचनगरींहूनि निघतां । वेगें परमार्थासी येतां 
।</p>
<p>जो तो कर्मनदी‌आंतौता । बुडे सर्वथा निर्बुजला 
॥५५॥</p>
</section>
<section>
<p>एक तरलों ऐसें ज्ञाते म्हणती । तेही कर्मीं कर्मगुचकिया 
खाती ।</p>
<p>स्वयें बुडोनि आणिकां बुडविती । तरलों म्हणती तोंडाळ 
॥५६॥</p>
</section>
<section>
<p>ऐसे बुडाले नेणों किती । बुडतां शिकवण तेचि देती 
।</p>
<p>कर्मचि उपावो तरणोपायप्राप्ती । म्हणोनि बुडविती 
सर्वांतें ॥५७॥</p>
</section>
<section>
<p>’न कर्मणा’ हें वेदवचन । कर्मे नव्हे ब्रह्मज्ञान 
।</p>
<p>तें न मानिती कर्मठ जन । त्यांसी कर्माभिमान कर्माचा 
॥५८॥</p>
</section>
<section>
<p>कर्म देहाचे माथां पूर्ण । तो न सांडितां देहाभिमान 
।</p>
<p>कर्माचा त्याग नव्हे जाण । कर्मबंधन देहबुद्धी 
॥५९॥</p>
</section>
<section>
<p>एक अरतीरीं असती नष्ट । तरलों म्हणती अकर्मनिष्ठ 
।</p>
<p>स्वकर्मत्यागी कर्मभ्रष्ट । जाण पापिष्ठ पाषांडी 
॥१०६०॥</p>
</section>
<section>
<p>ये कर्मनदीतें तरला । ऐसा न देखों दादुला ।</p>
<p>बुडाल्या धुराचि मुदला । पाडु केतुला इतरांचा ॥६१॥</p>
</section>
<section>
<p>ये कर्मनदीची उत्पत्ती । मजचिपासोनि निश्चितीं 
।</p>
<p>तेही सांगेन तुजप्रती । यथानिगुती निजबोधें ॥६२॥</p>
</section>
<section>
<p>’आज्ञायैवं’ हें मूळींचें मूळ । श्लोकींचें प्रथम 
पद केवळ ।</p>
<p>येणेंचि कर्मनदी झाली स्थूळ । करूनि विवळ सांगत 
॥६३॥</p>
</section>
<section>
<p>मदाज्ञा मेघगंभीरा । निःश्वसितपवनद्वारा ।</p>
<p>चतुर्वेदविधीच्या धारा । अति‌अनिवारा वर्षले ॥६४॥</p>
</section>
<section>
<p>तेणें कर्मनदी‌आंतौतें । अनिवार उलथलें भरतें ।
</p>
<p>पूर दाटला जेथींचा तेथें । उतार कोणातें कळेना ॥६५॥</p>
</section>
<section>
<p>तेथ गुणदोषांचा वळसा । विधिनिषेधांचा धारसा ।</p>
<p>कर्माकर्मांचा आवर्तं कैसा । सबाह्य सरिसा भंवतसे 
॥६६॥</p>
</section>
<section>
<p>संकल्पविकल्पांचे हुडे । नदी दाटली चहूंकडे ।</p>
<p>तरों जाय तो गुंतोनि बुडे । पा‌ऊल पुढें न घालवे 
॥६७॥</p>
</section>
<section>
<p>प्रत्यवायाची मगरमिठी । पडल्या सगळेंचि घाली पोटीं 
।</p>
<p>उगळोनि न सोडी संकटी । ने उठा‌उठीं अधोगती ॥६८॥</p>
</section>
<section>
<p>अंगविकळतेचे मासे । तळपताती घ्यावया आविसें ।</p>
<p>कर्मठतेचे कमठ कैसे । खडक तैसे निबर ॥६९॥</p>
</section>
<section>
<p>काळविक्षेपसर्पासी । एक सांपडले विलास‌आळशीं ।
</p>
<p>विकल उच्चार चोंढियेसी । एक व्यग्रतेसीं बुडाले 
॥१०७०॥</p>
</section>
<section>
<p>एक तरावयाच्या आशा । पडिले कर्माच्या धारसां ।</p>
<p>ते विधिनिषेधवळसां । पडिले सहसा नुगंडती ॥७१॥</p>
</section>
<section>
<p>एक स्वकर्मधारीं । पडोनि वाहावले दूरी ।</p>
<p>ते सत्यलोकमगरीं । आपुल्या विवरीं सूदले ॥७२॥</p>
</section>
<section>
<p>एकां न वचवेचि परतटीं । माझारींचि फळें गोमटीं ।
</p>
<p>देखोनि धांविन्नले अव्हाटीं । ते स्वर्गसंकटीं 
गुंतले ॥७३॥</p>
</section>
<section>
<p>आम्ही तरों युक्तीबळें । म्हणोनि रिघाले एके वेळे 
।</p>
<p>ते अहंकारखळाळें । महातिमिंगिळें गिळिले ॥७४॥</p>
</section>
<section>
<p>एकीं वेदत्रयाची पेटी । दीक्षेची दोरी बांधली पोटीं 
।</p>
<p>ते स्वर्गांगनाकुचकपाटीं । गुंतोनि शेवटीं बुडाले 
॥७५॥</p>
</section>
<section>
<p>मंत्रतंत्रादिदीक्षितें । गुंतोनि बुडालीं जेथींच्या 
तेथें ।</p>
<p>कर्मनदीच्या परपारातें । कोणी पावतें दिसेना ॥७६॥</p>
</section>
<section>
<p>विरळा कोणी‌एक सभाग्य येथें । हे सकळ उपाय सांडूनि 
परते ।</p>
<p>जो अनन्य प्रीतीं भजे मातें । कर्मनदी त्यातें कोरडी 
॥७७॥</p>
</section>
<section>
<p>माझे भक्तीचें तारूं नातुडे । जंव सप्रेमाचें शीड 
न चढे ।</p>
<p>तंव तरणोपाय बापुडे । वृथा कां वेडे शिणताती ॥७८॥</p>
</section>
<section>
<p>धरूनि अनन्यभक्तीचा मार्गु । करूनि सर्वधर्मकर्मत्यागु 
।</p>
<p>हा तरणोपाय चांगु । येरु तो व्यंगु अधःपाती ॥७९॥</p>
</section>
<section>
<p>नेणोनि स्वधर्मकर्मांतें । कां नास्तिक्य मानूनि 
चित्तें ।</p>
<p>किंवा धरोनियां आळसातें । त्यागी कर्मातें तैसा 
नव्हे ॥१०८०॥</p>
</section>
<section>
<p>अथवा शरीरक्लेशाभेण । किंवा सर्वथा उबगोन ।</p>
<p>कां धरोनि ज्ञानाभिमान । स्वकर्म जाण सांडीना ॥८१॥</p>
</section>
<section>
<p>माझी वेदरूप आज्ञा शुद्ध । ते वेदविवंचना विशद ।
</p>
<p>स्वधर्मकर्मांचे कर्मवाद । अति‌अविरुद्ध जाणता 
॥८२॥</p>
</section>
<section>
<p>स्वधर्माचा उत्तम गुण । प्रत्यवायें अधःपतन ।</p>
<p>या दोहींतें जाणोन । मद्‍भक्तीसी प्राण विकिला 
॥८३॥</p>
</section>
<section>
<p>विसरोनि आन आठवण । अखंडता हरिस्मरण ।</p>
<p>त्या नांव भक्तीसी विकिला प्राण । इतर भजन आनुमानिक 
॥८४॥</p>
</section>
<section>
<p>माझेनि भजनप्रेमेंजाण । विसरला कर्माची आठवण ।</p>
<p>कर्म बापुडें रंक कोण । बाधक जाण नव्हे भक्तां ॥८५॥</p>
</section>
<section>
<p>सप्रेम करितां भजनविधी । सर्व कर्मांतें विसरली 
बुद्धी ।</p>
<p>ते जाणावी भजनसमाधी । तेथ कर्म त्रिशुद्धी बाधेना 
॥८६॥</p>
</section>
<section>
<p>ज्याची श्रद्धा कर्मावरी । तोचि कर्माचा अधिकारी 
।</p>
<p>ज्याची श्रद्धा श्रीधरीं । तो नव्हे अधिकारी कर्माचा 
॥८७॥</p>
</section>
<section>
<p>जो जीवेंप्राणें भक्तीसी विकिला । तो तेव्हांचि 
कर्मावेगळा जाला ।</p>
<p>त्याच्या भावार्था मी विकिला । तो कर्मीं बांधला 
केवीं जाये ॥८८॥</p>
</section>
<section>
<p>गुणदोषांची जननी । ते निःशेष अविद्या निरसूनी ।
</p>
<p>जो प्रवर्तला माझे भजनीं । तो साधु मी मानीं मस्तकीं 
॥८९॥</p>
</section>
<section>
<p>निजकल्पना जे देहीं । तेचि मुख्यत्वें अविद्या 
पाहीं ।</p>
<p>ते कल्पना निमालिया ठायीं । जगीं अविद्या नाहीं 
निश्चित ॥१०९०॥</p>
</section>
<section>
<p>अविद्येच्या त्यागासवें । धर्माधर्मादि आघवें 
।</p>
<p>न त्यजितांचि स्वभावें । त्याग फावे अनायासें ॥९१॥</p>
</section>
<section>
<p>शिर तुटलियापाठीं । शरीर निजकर्मासी नुठी ।</p>
<p>तेवीं अविद्या त्यागितां शेवटीं । त्यजिले उठा‌उठीं 
सर्व धर्म ॥९२॥</p>
</section>
<section>
<p>दिवसा चंद्र‍उदयो पाहे । तो झाला तैसा नाहीं होये 
।</p>
<p>तेवीं अविद्येचेनि विलयें । सर्व धर्म लाहे ते दशा 
॥९३॥</p>
</section>
<section>
<p>खद्योत सूर्योदयापाठीं । शोधूनि पाहतां न ये दिठीं 
।</p>
<p>तेवीं अविद्येच्या शेवटीं । धर्माधर्मकोटी मावळल्या 
॥९४॥</p>
</section>
<section>
<p>ग्रहगण नक्षत्रमाळा । खद्योततेज‍उमाळा ।</p>
<p>रात्रीसकट बोळवण सकळां । तेवीं धर्माधर्मकळा अविद्येसवें 
॥९५॥</p>
</section>
<section>
<p>सर्व धर्मत्यागाची खूण । उद्धवा मुख्यत्वें हेचि 
जाण ।</p>
<p>याहीवरी माझें भजन । मुख्य भागवतपण या नांव ॥९६॥</p>
</section>
<section>
<p>म्हणसी अविद्याचि केवीं नासे । मा अधर्म नासती तीसरिसे 
।</p>
<p>ते अविद्या नाशे अनायासें । भक्ति‌उल्हासें माझेनि 
॥९७॥</p>
</section>
<section>
<p>सूर्योदय देखतां दृष्टीं । सचंद्र नक्षत्रांची 
मावळे सृष्टी ।</p>
<p>तेवीं माझ्या भक्ति‌उल्हासापाठीं । अविद्या उठा‌उठीं 
निमाली ॥९८॥</p>
</section>
<section>
<p>अविद्येच्या नाशासवें । नासती धर्माधर्म आघवे ।
</p>
<p>जेवीं गरोदर मारितां जीवें । गर्भही तीसवें निमाला 
॥९९॥</p>
</section>
<section>
<p>जेव्हां माझे भक्तीचा उल्हासू । तेव्हांचि अविद्येचा 
निरासू ।</p>
<p>अविद्ये सवें होय नाशू । अनायासू सर्व धर्मां ॥११००॥</p>
</section>
<section>
<p>ते तूं भक्ति म्हणसी कोण । जिचें मागां केलें निरूपण 
।</p>
<p>ते माझी चौथी भक्ति जाण । अविद्यानिरसन तिचेनि ॥१॥</p>
</section>
<section>
<p>येर आर्त जिज्ञासु अर्थार्थी । जे जे भक्तींतें 
आदरिती ।</p>
<p>ते अविद्यायुक्त निश्चितीं । चौथी भक्ति मुख्यत्वें 
माझी ॥२॥</p>
</section>
<section>
<p>जे भक्तीमाजीं कंहीं । अविद्येचा विटाळू नाहीं 
।</p>
<p>भजन तरी ठायींच्या ठायीं । अनायासें पाहीं होतसे 
॥३॥</p>
</section>
<section>
<p>ते माझी आवडती भक्ती । उद्धवा जाण निश्चितीं ।</p>
<p>जिसी अविद्या असे धाकती । सर्व धर्म कांपती सर्वदा 
॥४॥</p>
</section>
<section>
<p>ते भक्तीची देखोनि गुढी । अविद्या धाकेंचि प्राण 
सांडी ।</p>
<p>सर्व धर्मांची आवडी । घायेंवीण बापुडी निमाली ॥५॥</p>
</section>
<section>
<p>हा मद्‍भक्तीचा पर्यावो । आवडीच्या गोडिया सांगे 
देवो ।</p>
<p>ऐक भक्ताचा भजनभावो । जेणें निर्वाहो भक्तीचा ॥६॥</p>
</section>
<section>
<p>माझेनि अनुसंधानेंवीण । स्नान संध्या जप होम दान 
।</p>
<p>ते अवघेचि अधर्म जाण । मद्‍भजन तें नव्हे ॥७॥</p>
</section>
<section>
<p>गोडी आवडी ते परपुरुषीं । मिथ्या लुडबुडी निजपतीपाशीं 
।</p>
<p>ते पतिव्रता नव्हे जैशी । जाण भक्ति तैशी व्यभिचारी 
॥८॥</p>
</section>
<section>
<p>नाना विषयीं ठेवूनि मन । जो करी ध्यान अनुष्ठान ।
</p>
<p>ते जारस्त्रियेच्या ऐसें जाण । नव्हे पावन ते भक्ती 
॥९॥</p>
</section>
<section>
<p>काया वाचा मनसा । माझे भक्तीचा पडला ठसा ।</p>
<p>भजतां नाठवे दिवसनिशा । भक्तीची दशा या नांव ॥१११०॥</p>
</section>
<section>
<p>जपेंवीण नाम वदनीं । धारणेवीण ध्यान मनीं ।</p>
<p>संकल्पेंवीण मदर्पणीं । सर्व कर्में करूनी सर्वदा 
॥११॥</p>
</section>
<section>
<p>निरोधेंवीण वायुरोधू । मर्यादेवीण स्वरूपबोधू 
।</p>
<p>विषयेंवीण सदा स्वानंदू । मद्‍भक्त शुद्धू या नांव 
॥१२॥</p>
</section>
<section>
<p>भक्त म्हणवितां गोड वाटे । परी भजनमार्गीं हृदय 
फुटे ।</p>
<p>अकृत्रिम भक्ति जैं उमजे । तैं मी भेटें उद्धवा ॥१३॥</p>
</section>
<section>
<p>ऐसेनि भजनें जो भजत । तो मजमाजीं मी त्या‌आंत ।</p>
<p>भक्तांमाजीं जो उत्तम भक्त । साधु निश्चित या नांव 
॥१४॥</p>
</section>
<section>
<p>तो पुरुषांमाजीं पुरुषोत्तम । साधूमाजीं अति‌उत्तम 
।</p>
<p>तो माझें विश्रामधाम । अकृत्रिम उद्धवा ॥१५॥</p>
</section>
<section>
<p>तयालागीं मी आपण । करीं सर्वांगाचें आंथरुण ।</p>
<p>जीवें सर्वस्वें निंबलोण । प्रतिपदीं जाण मी करीं 
॥१६॥</p>
</section>
<section>
<p>तो मज आवडे म्हणशी कैसा । जीवासी पढिये प्राण जैसा 
।</p>
<p>सांगतां उत्तमभक्तदशा । प्रेमपिसा देवो जाला ॥१७॥</p>
</section>
<section>
<p>मग न धरतु न सांवरतु । उद्धवासी कडिये घेतु ।</p>
<p>भुलला स्वानंदें नाचतु । विस्मयें स्फुंदतु उद्धवू 
॥१८॥</p>
</section>
<section>
<p>मी एकु देवो हा एकु भक्तु । हेंही विसरला श्रीकृष्णनाथु 
।</p>
<p>हा देवो मी एकु भक्तु । तें उद्धवा‌आंतु नुरेचि ॥१९॥</p>
</section>
<section>
<p>ऐशा भक्तिसाम्राज्यपटीं । दोघां पडली ऐक्यगांठी 
।</p>
<p>तंव देवोचि कळवळला पोटीं । निजभक्तगोठी सांगावया 
॥११२०॥</p>
</section>
<section>
<p>ऐशी उत्तम भक्तांची कथा । अतिशयें आवडे कृष्णनाथा 
।</p>
<p>रुचलेपणें तत्त्वतां । मागुतां मागुतां सांगतू 
॥२१॥</p>
</section>
<section>
<p>श्लोकीं प्रमेयें दिसतां अनेगें । तें श्रीकृष्णें 
सांडूनि मागें ।</p>
<p>हा ग्रंथार्थु श्रीरंगे । साक्षेपें स्वांगें लिहविला 
॥२२॥</p>
</section>
<section>
<p>हे माझे युक्तीची कथा । नव्हे नव्हे जी सर्वथा ।</p>
<p>सत्य मानावें श्रोतां । ये अर्थींचा वक्ता श्रीकृष्ण 
॥२३॥</p>
</section>
<section>
<p>श्रोतां व्हावें सावधान । मागील कथा अनुसंधान ।
</p>
<p>दोघां पडिलें होतें आलिंगन । विस्मयें पूर्ण उद्धवू 
॥२४॥</p>
</section>
<section>
<p>चढत प्रेमाचें भरतें । तें आवरोनि कृष्णनाथें ।
</p>
<p>थापटूनि उद्धवातें । सावध त्यातें करी हरी ॥२५॥</p>
</section>
<section>
<p>उद्धवातें म्हणे तत्त्वतां । तुज आवडली भक्तिकथा 
।</p>
<p>तेचि मी सांगेन आतां । सावधानता अवधारीं ॥२६॥</p>
</section>
<section>
<p>एक जाणोनि भजती मातें । एक ते केवळ भावार्थें ।</p>
<p>मी दोहींच्या भुललों भावातें । दोघे मातें पढियंते 
॥२७॥</p>
</section>
<blockquote>
<section>
<p><br/></p>

<p>ज्ञात्वाज्ञात्वाथ ये वै मां यावान्‌ यश्चास्मि 
यादृशः ।</p>
<p>भजन्ति अनन्यभावेन ते मे भक्ततमा मताः ॥ ३३ ॥</p>
<p><br/></p>
</section>
</blockquote>
<section>

<p>मी स्वस्वरूपी सच्चिदानंद । जगदांदि आनंदकंद ।</p>
<p>नित्य सिद्ध परम शुद्ध । माझें स्वरूप विशद जाणती 
॥२८॥</p>
</section>
<section>
<p>देश काळ वर्तमान । सर्वीं सर्वदा अनवच्छिन्न ।</p>
<p>सर्वात्मा सच्चिदानंदघन । भेदशून्य मी एक ॥२९॥</p>
</section>
<section>
<p>सत्य ज्ञान अनंत । परब्रह्म मी निश्चित ।</p>
<p>ऐसें जाणूनि मज भजत । उत्तम भागवत ते जाण ॥११३०॥</p>
</section>
<section>
<p>शुद्ध झालिया स्वरूपप्राप्ती । म्हणशी भजन कैशा 
रीतीं ।</p>
<p>देवभक्त तेचि ते होती । मी हो‌ऊन भजती मजमाजीं ॥३१॥</p>
</section>
<section>
<p>वाम सव्य दोनी भाग । दों नांवीं एकचि अंग ।</p>
<p>तेवीं देवभक्तविभाग । मद्‌रूपीं सांग भासती ॥३२॥</p>
</section>
<section>
<p>पाहें पां लोखंडाचा आरिसा । लोखंडेंचि घडिजे जैसा 
।</p>
<p>लोखंडेंचि उजळे कैसा । स्वप्रकाशा निजतेजें ॥३३॥</p>
</section>
<section>
<p>दर्पण उजळलिया पाही । शशी सूर्य गगन मही ।</p>
<p>बिंबलीं धरी आपुल्या ठायीं । अप्रयासें पाहीं स्वलीला 
॥३४॥</p>
</section>
<section>
<p>तैसें मी हो‌ऊनि माझे भक्त । अनन्यभावें मजचि भजत 
।</p>
<p>तैं माझें ऐश्वर्य समस्त । प्रतिबिंबत तयांमाजीं 
॥३५॥</p>
</section>
<section>
<p>हो कां तरंगु जैसा सागरीं । त्यासी जळचि तळींवरी 
।</p>
<p>तैसा माझा भक्त मजमाझारीं । सबाह्याभ्यंतरीं मद्‌रूप 
॥३६॥</p>
</section>
<section>
<p>जैसा सुवर्णाचा नरहरी । सुवर्णहिरण्यकशिपूतें 
विदारी ।</p>
<p>सुवर्णप्रह्लाद पोटींसी धरी । तैशी परी मद्‍भजना 
॥३७॥</p>
</section>
<section>
<p>तेथें सगुण आणि निर्गुण । उभय रूपें मीचि जाण ।</p>
<p>जैसें सुवर्ण आणि कंकण । तैसें अभिन्न जाण मद्‌रूप 
॥३८॥</p>
</section>
<section>
<p>तेथ जें जें दृश्य देखे दृष्टीं । तेथ मद्‌रूपें 
पडे मिठी ।</p>
<p>दृश्य द्रष्टा लोपूनि त्रिपुटी । उठा‌उठी मज मिळे 
॥३९॥</p>
</section>
<section>
<p>ऐसें जाणोनियां मज भजत । ते जाण पां उत्तम भक्त ।
</p>
<p>ऐसें नेणोनियां मज भजत । भोळे भक्त ते माझे ॥११४०॥</p>
</section>
<section>
<p>नाहीं श्रुतीचें पठण । नाहीं वेदांतशास्त्रश्रवण 
।</p>
<p>नाहीं विकल्पलक्षण । अनन्य जाण भावार्थीं ॥४१॥</p>
</section>
<section>
<p>सगुण निर्गुण नेणे काहीं । परी देवो आहे म्हणे हृदयीं 
।</p>
<p>जडत्व असे देहाच्या ठायीं । तें देवो पाहीं वागवीत 
॥४२॥</p>
</section>
<section>
<p>यालागीं देहाचें जें चळण । तें हृदयस्थ करवी नारायण 
।</p>
<p>दृष्टीचें जें देखणेपण । त्याचेनि जाण होतसे ॥४३॥</p>
</section>
<section>
<p>काढूनि आपुला डोळा । दूरी ठेविला वेगळा ।</p>
<p>तो हृदयस्थेंवीण आंधळा । देखणी कळा देवाची ॥४४॥</p>
</section>
<section>
<p>रसना केवळ चामडी । ते काय जाणे रसगोडी ।</p>
<p>कापूनि टाकिल्या बापुडी । गोडी अगोडी ते नेणे ॥४५॥</p>
</section>
<section>
<p>रसनाद्वारें रसस्वादू । घेता हृदयस्थ परमानंदू 
।</p>
<p>बुद्धीसी करिता उद्‍बोधू । सत्य गोविंदू हृदयींचा 
॥४६॥</p>
</section>
<section>
<p>मनाचें गमनागमन। दिसे हृदयस्था‌आधीन ।</p>
<p>यालागीं दूरी जावोनि परते मन । हृदयासी जाण येतसे 
॥४७॥</p>
</section>
<section>
<p>इंद्रियें प्रेरिता वारिता । हे सत्ता आधीन हृदयस्था 
।</p>
<p>यालागीं नांवें हृषीकेशता । त्यासचि तत्त्वतां 
म्हणताती ॥४८॥</p>
</section>
<section>
<p>एवं विचाराचा निर्वाहो । करितां निजहृदयीं असे 
देवो ।</p>
<p>तो पहावया बाहेरी धांवो । तैं मूर्ख पहा हो मी झालों 
॥४९॥</p>
</section>
<section>
<p>तीर्थीं क्षेत्रीं भेटेल देवो । हा आपुले हृदयींचा 
भावो ।</p>
<p>निजभावेंवीण पहा वो । तीर्थीही देवो असेना ॥११५०॥</p>
</section>
<section>
<p>एवं देवो तो मजमाजीं आहे । त्याचेनि टवटवती इंद्रियें 
।</p>
<p>क्रियाकर्म जें जें होये । तें त्याचेनि पाहें तत्त्वतां 
॥५१॥</p>
</section>
<section>
<p>देह तंव बापुडें । केवळ अचेतन मडें ।</p>
<p>त्याचेनि कर्म नुपजे फुडें । हें तंव कुडें सर्वथा 
॥५२॥</p>
</section>
<section>
<p>इंद्रियांचेनि चेतविता । कर्म क्रिया कर्तव्यता 
।</p>
<p>देहाचेनि नोहे तत्त्वतां । मुख्यत्वें कर्ता हृदयस्थु 
॥५३॥</p>
</section>
<section>
<p>यापरी जे कांहीं कर्तव्यता । ते भोळेपणें नेघे माथां 
।</p>
<p>सर्व कर्मांचा आत्मा कर्ता । विश्वासें सर्वथा 
दृढ मानी ॥५४॥</p>
</section>
<section>
<p>मग अन्नपानादि सेवितां । मानी आत्मारामु भोक्ता 
।</p>
<p>सर्वकर्मकर्तव्यता । अहं कर्ता हें म्हणों नेणे 
॥५५॥</p>
</section>
<section>
<p>ऐसे भोळिवेचेनि समजें । माझें भजन निपजे वोजें ।
</p>
<p>तें म्या आवडीं सेविजे । जाण तें माझें खाजुकें ॥५६॥</p>
</section>
<section>
<p>सर्वभावें सर्वथा । बाळकांसी जेवीं माता ।</p>
<p>तेवीं माझिया भोळ्या भक्तां । मी सर्वथा सर्वस्वें 
॥५७॥</p>
</section>
<section>
<p>धांवोनि मिठी घालावयासी । हितगुज आलोचासी ।</p>
<p>खाणें जेवणें विश्रांतीसी । जेवीं बाळकासी निजजननी 
॥५८॥</p>
</section>
<section>
<p>तेवीं माझिया भोळ्या भक्तां । मीचि जाण जिवलग माता 
।</p>
<p>अर्थ स्वार्थ परमार्थता । जाण तत्त्वतां मी त्यांसी 
॥५९॥</p>
</section>
<section>
<p>तोंडींचें पोटींचें गांठींचें । माता बाळकालागीं 
वेंचे ।</p>
<p>तेवीं भाविकांलागीं आमुचें । सर्वस्व साचें मी 
वेंची ॥११६०॥</p>
</section>
<section>
<p>बाळक न मागतां धांवोनी । कळवळोनि माता लावी स्तनीं 
।</p>
<p>तेवी भोळ्या भक्तांलागुनी । मी अनुसंधानी लाविता 
॥६१॥</p>
</section>
<section>
<p>ज्येष्ठ कनिष्ठ पुत्रातें पिता । एकचि जाण प्रतिपाळता 
।</p>
<p>ज्येष्ठातें निग्रहो करिता । लळे पुरविता बाळकांचे 
॥६२॥</p>
</section>
<section>
<p>ज्येष्ठ वांकुडें बोलतां । तोंडावरी हाणे पिता 
।</p>
<p>बाळक बोबडें बोलतां । संतोषे सर्वथा सर्वस्वें 
॥६३॥</p>
</section>
<section>
<p>सज्ञानासी अबद्ध पडतां । दोष वाजती त्याचे माथां 
।</p>
<p>भोळ्या भक्तांची अबद्ध कथा । तेणें देवो तत्त्वतां 
संतोषे ॥६४॥</p>
</section>
<section>
<p>कर्माकर्मप्रत्यवायता । हे सज्ञानासीच सर्वथा 
।</p>
<p>भोळ्या भक्तांसी कर्मबाधकता । मी सर्वथा ये‌ऊं 
नेदीं ॥६५॥</p>
</section>
<section>
<p>भोजनीं बैसतां बापासी । दूरी बैसवी ज्येष्ठ पुत्रासी 
।</p>
<p>अंकी वा‌ऊनि बाळकासी । तृप्ति निजग्रासीं देतुसे 
॥६६॥</p>
</section>
<section>
<p>तेथें जें जें गोड आपणासी । तें तें दे बाळकासी ।
</p>
<p>न घेतां प्रार्थूनि त्यासी । तृप्तीच्या ग्रासीं 
जेववी ॥६७॥</p>
</section>
<section>
<p>तेवीं साधनीं शिणतां सज्ञानासी । प्राप्ती होय 
अतिप्रयासीं ।</p>
<p>माझिया भोळ्या भक्तांसी । मीच अनायासीं उद्धरीं 
॥६८॥</p>
</section>
<section>
<p>वाट चुकल्या भुयाळासी । फेरा पडे चालों जाणत्यासी 
।</p>
<p>बाळक बापाचे कडियेसी । श्रमू तयासी येवों न शके ॥६९॥</p>
</section>
<section>
<p>तेवीं ’साधनी’ अंगविकळता । ते वाजे सज्ञानाचे माथां 
।</p>
<p>भोळ्या भक्तातें मी उद्धरिता । प्रयास सर्वथा त्या 
नाहीं ॥११७०॥</p>
</section>
<section>
<p>त्यासी वा‌ऊनि आपुल्या खांदीं । मी पाववीं सायुज्यसिद्धी 
।</p>
<p>नवल त्याची भोळी बुद्धि । तेथही भजनविधी न सांडी 
॥७१॥</p>
</section>
<section>
<p>हृदयीं कपटाचा थारा । तोचि भजनासी आडवारा ।</p>
<p>करितां युक्तिप्रयुक्ती विचारा । विचाराबाहिरा 
मी त्यासी ॥७२॥</p>
</section>
<section>
<p>नेणे आचारा विचारा । केवळ भावार्थी भोळा खरा ।</p>
<p>न धरत न सांवरत एकसरां । मजभीतरां तो पावे ॥७३॥</p>
</section>
<section>
<p>देखोन भोळिवेच्या भक्तासी । मीचि सामोरा धांवें 
त्यासी ।</p>
<p>त्यापाशीं मी अहर्निशीं । भुललों भावासी सर्वथा 
॥७४॥</p>
</section>
<section>
<p>केवळ जे भोळे भक्त । ते भगवंतासी आवडत ।</p>
<p>सांगतां कृष्ण मिटकिया देत । लाळ घोटीत उद्धवू ॥७५॥</p>
</section>
<section>
<p>मज भोळ्या भक्तांची आवडी । काय सांगों त्यांची गोडी 
।</p>
<p>त्यावेगळी अर्धघडी । कोडी परवडी नावडती ॥७६॥</p>
</section>
<section>
<p>यापरीचे जे भोळे भक्त । ते मी मानीं उत्तम भागवत 
।</p>
<p>त्यांच्या पायां मी लागें भगवंत । उत्तम निश्चित 
ते जाण ॥७७॥</p>
</section>
<section>
<p>त्यांलागीं मी आर्तभूत । त्यांलागीं सदा सावचित्त 
।</p>
<p>त्यांलागीं मी दशदिशा धांवत । भोळा भक्त दुर्लभ 
॥७८॥</p>
</section>
<section>
<p>उद्धवा काय सांगों गोठी । भोळा भक्त देखोनि दिठीं 
।</p>
<p>मीही आपुलिये सवसाटी । उठा‌उठी घेतुसें ॥७९॥</p>
</section>
<section>
<p>येर्‍हवीं मोल करितां जाण । मजहूनि माझे भक्त गहन 
।</p>
<p>यालागीं मी त्यांअधीन । भक्तवचन नुल्लंघीं ॥११८०॥</p>
</section>
<section>
<p>भोळ्या भक्तांचें वचन । माझेनि नुल्लंघवे जाण ।
</p>
<p>देवकीवसुदेवाचीं आण । भावो प्रमाण भजनासी ॥८१॥</p>
</section>
<section>
<p>वृथा घृतेंवीण भोजन । वृथा वंध्येचें मैथुन ।</p>
<p>वृथा भावेंवीण भजन । सत्य जाण उद्धवा ॥८२॥</p>
</section>
<section>
<p>भावो तेथ भाग्य पहा हो । भावो तेथ मी निःसंदेहो ।
</p>
<p>भावो तेथें प्रकटे देवो । निजस्वभावो स्वानंदें 
॥८३॥</p>
</section>
<section>
<p>भावो तेथ विरक्ती । भावो तेथ प्रकटे शांती ।</p>
<p>भावो तेथ माझी भक्ती । उल्हासती निजबोधें ॥८४॥</p>
</section>
<section>
<p>एवं भाविकांमाजीं माझी भक्ति । मजसहित स्वानंदें 
नाचती ।</p>
<p>यालागीं भोळे जे भावार्थी । ते उत्तम होती भागवत 
॥८५॥</p>
</section>
<section>
<p>नेणते भक्त जे मातें भजती । ते मज पावले या रीतीं 
।</p>
<p>सांगीतली ते म्यां व्युत्पत्ती । आतां उत्तम भक्ती 
अवधारीं ॥८६॥</p>
</section>
<blockquote>
<section>
<p><br/></p>

<p>मल्लिङ्ग मद्‍भक्तजन दर्शनस्पर्शनार्चनम्‌ ।</p>
<p>परिचर्या स्तुतिः प्रह्व गुणकर्मानुकीर्तनम्‌ 
॥ ३४ ॥</p>
<p><br/></p>
</section>
</blockquote>
<section>

<p>नाना अवतार‍अनुक्रमा । शैवी वैष्णवी अति‌उत्तमा 
।</p>
<p>शास्त्रोक्त माझ्या प्रतिमा । तीर्थक्षेत्रीं 
महिमा विशेष ज्यांचा ॥ ८७॥</p>
</section>
<section>
<p>ज्या प्रतिमा देवीं प्रतिष्ठिलिया । ज्या नरकिन्नरीं 
संस्थापिलिया ।</p>
<p>ज्या स्वयें स्वयंभ प्रकटलिया । शास्त्रीं बोलिलिया 
गंडकी ॥८८॥</p>
</section>
<section>
<p>एकी भक्त‍अनुग्रहें आल्या । आसुरी निशाचरीं ज्या 
केल्या ।</p>
<p>आपुलाल्या घरीं पूजिल्या । भक्तीं करविल्या त्रैवर्णिकीं 
॥८९॥</p>
</section>
<section>
<p>ऐशा माझ्या प्रतिमांची भेटी । पाहों धांवे उठा‌उठी 
।</p>
<p>पूजा करावया पोटीं । आवडी मोठी उल्हासे ॥११९०॥</p>
</section>
<section>
<p>माझें स्वरूप ते माझे भक्त । मी तेचि ते माझे संत 
।</p>
<p>त्यांचे भेटीलागी आर्तभूत । जैसें कृपणाचें चित्त 
धनालागीं ॥९१॥</p>
</section>
<section>
<p>माझ्या प्रतिमांहूनि अधिक । संतभजनीं अत्यंत हरिख 
।</p>
<p>साधुसंगतीचें अतिसुख । सांडूनि देख घरदारां ॥९२॥</p>
</section>
<section>
<p>चिंतामणीसी कीजे जतन । तैसी मर्यादा राखे सज्जन 
।</p>
<p>नीच नवें अधिक भजन । न धाये मन पूजितां ॥९३॥</p>
</section>
<section>
<p>सिद्ध करूनि पूजासंभार । माझे पूजेचा अत्यादर ।
</p>
<p>पूजा करितां एकाग्र । जैं साधु नर घरा येती ॥९४॥</p>
</section>
<section>
<p>त्या साधूंची पूजा न करितां । जो माझी पूजा करी सर्वथा 
।</p>
<p>तेणें मज हाणितल्या लाता । कीं तो माझ्या घाता प्रवर्तला 
॥९५॥</p>
</section>
<section>
<p>बाळक एक एकुलता । त्यासी माथां हणितल्या लाता ।</p>
<p>मग पाटोळाही नेसवितां । क्षोभली माता समजेना ॥९६॥</p>
</section>
<section>
<p>तेवीं अवगणुनी माझिया संतां । मीचि क्षोभें मज पूजितां 
।</p>
<p>ते सेवा नव्हे सर्वथा । अतिक्षोभकता मज केली ॥९७॥</p>
</section>
<section>
<p>संत माझे लळेवाड । त्यांची पूजा मज लागे गोड ।</p>
<p>संतसेवकांचें मी पुरवीं कोड । मज निचाडा चाड संतांची 
॥९८॥</p>
</section>
<section>
<p>सांडूनि माझें पूजाध्यान । जो संतांसी घाली लोटांगण 
।</p>
<p>कोटि यज्ञांचें फळ जाण । मदर्पण तेणें केलें ॥९९॥</p>
</section>
<section>
<p>सकळ तीर्थी तोचि न्हाला । जपतपादिफळें तोचि लाहिला 
।</p>
<p>सर्व पूजांचें सार तो पावला । जेणें साधू वंदिला 
सन्मानें ॥१२००॥</p>
</section>
<section>
<p>प्रतिमा माझ्या अचेतन व्यक्ती । संत सचेतन माझ्या 
मूर्ती ।</p>
<p>दृढ भावें केल्या त्यांची भक्ती । ते मज निश्चितीं 
पावली ॥१॥</p>
</section>
<section>
<p>प्रतिमा निजकल्पना उत्तम । संत प्रत्यक्ष पुरुषोत्तम 
।</p>
<p>चालतें बोलतें परब्रह्म । अति‌उत्तम साधुसेवा ॥२॥</p>
</section>
<section>
<p>माझ्या प्रतिमा आणि साधुनर । तेथें या रीतीं भजती 
तत्पर ।</p>
<p>हा तंव सांगीतला निर्धार । भजनप्रकार तो ऐक ॥३॥</p>
</section>
<section>
<p>प्रतिमा आणि साधु सोज्ज्वळे । आवडीं न पाहती ज्यांचे 
डोळे ।</p>
<p>दृष्टि असोनि ते आंधळे । जाण केवळें मोरपिसें ॥४॥</p>
</section>
<section>
<p>जेवीं कां प्रिया पुत्र धन । देखोनियां सुखावती 
नयन ।</p>
<p>तैसें संतप्रतिमांचें दर्शन । आवडीं जाण जो करी 
॥५॥</p>
</section>
<section>
<p>अति‌उल्हासें जें दर्शन । या नांव गा देखणेपण ।</p>
<p>तेणें सार्थक नयन जाण । दृष्टीचें भजन या रीतीं ॥६॥</p>
</section>
<section>
<p>देखोनि संत माझीं रूपडीं । जो धांवोनियां लवडसवडी 
।</p>
<p>खेंव दे‌ऊनियां आवडीं । मिठी न सोडी विस्मयें ॥७॥</p>
</section>
<section>
<p>ऐसें संतांचें आलिंगन । तेणें सर्वांग होय पावन 
।</p>
<p>कां मूर्तिस्पर्शें जाण । शरीर पावन होतसे ॥८॥</p>
</section>
<section>
<p>तीर्थयात्रे न चालतां । संतांसमीप न वचतां ।</p>
<p>हरिरंगणीं न नाचतां । चरण सर्वथा निरर्थक ॥९॥</p>
</section>
<section>
<p>जो कां नाना विषयस्वार्था । न लाजे नीचापुढें पिलंगतां 
।</p>
<p>तो हरिरंगणीं नाच म्हणतां । आला सर्वथा उठवण्या 
॥१२१०॥</p>
</section>
<section>
<p>तीर्थयात्रा क्षेत्रगमनता । हरिकीर्तना जागरणा 
जातां ।</p>
<p>संतसमागमें चालतां । कां नृत्य करितां हरिरंगीं 
॥११॥</p>
</section>
<section>
<p>या नांव गा सार्थक चरण । इतर संचार अधोगमन ।</p>
<p>चरणाचें पावनपण । या नांव जाण उद्धवा ॥१२॥</p>
</section>
<section>
<p>सर्वभावें अवंचन । कवडी धरूनि कोटी धन ।</p>
<p>जेणें केलें मदर्पण । माझें अर्चन या नांव ॥१३॥</p>
</section>
<section>
<p>धनधान्य वंचूनि गांठीं । माझी पूजा आहाच दृष्टीं 
।</p>
<p>ते नव्हे अर्चनहातवटी । तो जाण कपटी मजसी पैं ॥१४॥</p>
</section>
<section>
<p>लोभें खावया आपण । ठेवी प्रतिमेपुढें पक्कान्न 
।</p>
<p>अतीत आलिया न घाली अन्न । मदर्चन तें नव्हे ॥१५॥</p>
</section>
<section>
<p>कर पवित्र करितां पूजा । ते आवडती अधोक्षजा ।</p>
<p>जे न पूजिती गरुडध्वजा । त्या जाण भुजा प्रेताच्या 
॥१६॥</p>
</section>
<section>
<p>न करितां हरिपूजनें । न देतां सत्पात्रीं दानें 
।</p>
<p>जडित मुद्रा बाहुभूषणें । तें प्रेतासी लेणें लेवविलें 
॥१७॥</p>
</section>
<section>
<p>वाचा सार्थक हरिकीर्तनें । कां अनिवार नामस्मरणें 
।</p>
<p>जयजयकाराचेनि गर्जनें । केलीं त्रिभुवनें पावन 
॥१८॥</p>
</section>
<section>
<p>रामनामाच्या गजरीं । सदा गर्जे ज्याची वैखरी ।</p>
<p>तेथ कळिकाळाची नुरे उरी । दुरितें दूरी पळाली ॥१९॥</p>
</section>
<section>
<p>हरिनाम सांडूनि करंटीं । मिथ्या करिताती चावटी 
।</p>
<p>जेवीं हागवणी पिटपिटी । तैशा गोठी जल्पती ॥१२२०॥</p>
</section>
<section>
<p>हरिनामाचा सुखसुरवाड । ज्याचे मुखीं लागला गोड 
।</p>
<p>त्याचें मजपाशीं सरतें तोंड । मी अखंड त्याजवळी 
॥२१॥</p>
</section>
<section>
<p>गद्यपद्यें स्तवनमाळा । नाना पदबंधाची कळा ।</p>
<p>छंदें कुसरीं विचित्र लीळा । स्तुति गोपाळा अर्पावी 
॥२२॥</p>
</section>
<section>
<p>धैर्य स्थैर्य औदार्य । घनश्याम अतिसौंदर्य ।</p>
<p>शौर्य वीर्य अतिमाधुर्य । गुणगांभीर्य गोविंदू 
॥२३॥</p>
</section>
<section>
<p>त्रिविक्रम उभा बळीच्या द्वारीं । द्वार न सांडूनि 
द्वारकरी ।</p>
<p>तेणें द्वारें द्वारकेभीतरीं । ये‌ऊनि उद्धरी कुशातें 
॥२४॥</p>
</section>
<section>
<p>तो अद्यपि श्रीहरि । स्वयें उभा समुद्रतीरीं ।</p>
<p>शोभा विराजमान साजिरी । असुरसुरनरीं वंदिजे ॥२५॥</p>
</section>
<section>
<p>मत्स्य झाला तो सागरीं । वराह झाला नासिकद्वारीं 
।</p>
<p>उपजला खांबा माझारीं । यशोदेघरीं पोसणा ॥२६॥</p>
</section>
<section>
<p>जरठपाठी झाला कमठू । बळिच्छळणीं तो खुजटू ।</p>
<p>वेदवादें अतिवाजटू । फुरफुराटू निःश्वासें ॥२७॥</p>
</section>
<section>
<p>बा‌ईल चोरीं नेली परदेशीं । तीलागीं रडे पडे वनवासीं 
।</p>
<p>एकही गुण नाहीं त्यापाशीं । शेखीं दासी कुब्जेसीं 
रातला ॥२८॥</p>
</section>
<section>
<p>’स्तुतिगुणकर्मानुकीर्तन’ । तें या नांव गा तूं 
जाण ।</p>
<p>’प्रह्व’ म्हणिजे तें नमन । तेंही व्याख्यान अवधारीं 
॥२९॥</p>
</section>
<section>
<p>माझे प्रतिमांचें दर्शन । कां देखोनि संतजन ।</p>
<p>जो भावें घाली लोटांगण । देहाभिमान सांडूनि ॥१२३०॥</p>
</section>
<section>
<p>साधुजनांसी वंदितां । धणी न मनी जो चित्ता ।</p>
<p>पुनःपुन्हा चरणीं माथा । विनीततां अतिनम्र ॥३१॥</p>
</section>
<section>
<p>भागवताचें रजःकण । जो मस्तकीं वंदीना आपण ।</p>
<p>तो जीवें जीतां प्रेत जाण । अपवित्रपण तैसें तया 
॥३२॥</p>
</section>
<section>
<p>सांडूनि लौकिकाच्या लाजा । जो वैष्णवांच्या चरणरजा 
।</p>
<p>गडबडां लोळे वोजा । हा भक्तीचा माझा उल्हास ॥३३॥</p>
</section>
<section>
<p>या आवडीं करितां नमन । सहजें जाती मानाभिमान ।</p>
<p>हें मुख्य भक्तीचें लक्षण । जे मानाभिमान सांडावे 
॥३४॥</p>
</section>
<section>
<p>त्यजावया मानाभिमान । करावें मत्कीर्तनश्रवण ।
</p>
<p>श्रवणादि भक्तीचें लक्षण । ऐक संपूर्ण उद्धवा ॥३५॥
</p>
</section>
<blockquote>
<section>
<p><br/></p>

<p>मत्कथाश्रवणे श्रद्धा मदनुध्यानमुद्धव ।</p>
<p>सर्वलाभोपहरणं दास्येनात्मनिवेदनम्‌ ॥ ३५ ॥</p>
<p><br/></p>
</section>
</blockquote>
<section>

<p>दृढ आस्तिक्यें समाधान । शुद्ध श्रद्धा त्या नांव 
जाण ।</p>
<p>भावार्थें न डंडळी मन । कथाश्रवण सादरें ॥३६॥</p>
</section>
<section>
<p>वक्त्याच्या वचनापाशीं । जडूनि घाली कानामनासी 
।</p>
<p>श्रवणार्थ वाढवी बुद्धीसी । विकिला कथेसी भावार्थें 
॥३७॥</p>
</section>
<section>
<p>जेवीं दुधालागीं मांजर । संधी पहावया सादर ।</p>
<p>तेवीं सेवावया कथासार । निरंतर उल्हासु ॥३८॥</p>
</section>
<section>
<p>जडित कुंडलेंमंडित कान । तें श्रवणासी नोहे मंडण 
।</p>
<p>श्रवणासी श्रवण भूषण । श्रवणें श्रवण सार्थक ॥३९॥</p>
</section>
<section>
<p>जरी स्वयें झाला व्याख्याता । पुराणपठणें पुरता 
।</p>
<p>तरी साधुमुखें हरिकथा । ऐके सादरता अतिप्रीतीं 
॥१२४०॥</p>
</section>
<section>
<p>श्रवणें श्रवणार्थीं सावधान । तोचि अर्थ करी मनन 
।</p>
<p>संपल्या कथाव्याख्यान । मनीं मनन संपेना ॥४१॥</p>
</section>
<section>
<p>ऐसें ठसावल्या मनन । सहजेंचि लागे माझें ध्यान ।
</p>
<p>सगुण अथवा निर्गुण । आवडी प्रमाण ध्यानासी ॥४२॥</p>
</section>
<section>
<p>तेथ ध्येय ध्यान ध्याता । तिहींसी एकी गांठी नसतां 
।</p>
<p>तंवचिवरी ध्यानावस्था । जाण तत्त्वतां उद्धवा ॥४३॥</p>
</section>
<section>
<p>ज्याच्या जीवीं ध्यानाची आवडी । ज्याच्या मनासी 
माझी गोडी ।</p>
<p>उद्धवा हे तैंचि जोडे जोडी । जैं जन्मकोडी निजभाग्यें 
॥४४॥</p>
</section>
<section>
<p>निष्काम करोनियां मन । जन्मजन्मांतरीं साधन ।</p>
<p>केलें असेल तैं माझे ध्यान । विश्वासें जाण दृढ लागे 
॥४५॥</p>
</section>
<section>
<p>दृढ लागल्या माझें ध्यान । अनन्यभावें माझें भजन 
।</p>
<p>सर्व पदार्थेंसीं जाण । आत्मसमर्पण मज करी ॥४६॥</p>
</section>
<section>
<p>वैदिक लौकिक दैहिक । या क्रियांचे लाभ देख ।</p>
<p>जरी झाल्या अलोकिक । भक्त भाविक तैं नेघे ॥४७॥</p>
</section>
<section>
<p>वैदिक लाभ दिव्य सामग्री । स्वर्गादि सत्यलोकवरी 
।</p>
<p>भक्त तेंही हातीं न धरी । भजन सुखें करी संतुष्ट 
॥४८॥</p>
</section>
<section>
<p>लौकिक लाभाची श्रेणी । कल्पतरु कामधेनु चिंतामणी 
।</p>
<p>भक्त अर्पीं कृष्णार्पणीं । हरिभजनीं संतुष्ट ॥४९॥</p>
</section>
<section>
<p>दैहिक लाभाची थोरी । गजान्तलक्ष्मी आल्या घरीं 
।</p>
<p>भक्त कृष्णार्पण करी । भजन सुखें करी संतुष्ट ॥१२५०॥</p>
</section>
<section>
<p>आविरिंच्यादि लाभ जाण । सर्वही मानोनियां गौण ।
</p>
<p>माझे भक्तीसी विकिला प्राण । सर्व समर्पण मज करी 
॥५१॥</p>
</section>
<section>
<p>जेणें सेवेसी विकिला प्राण । तो वृथा जावों नेदी 
अर्ध क्षण ।</p>
<p>माझी कथा माझें ध्यान । महोत्साहो जाण माझाचि ॥५२॥
</p>
</section>
<blockquote>
<section>
<p><br/></p>

<p>मज्जन्मकर्मकथनं मम पर्वानुमोदनम्‌ ।</p>
<p>गीतताण्डववादित्र गोष्ठीभिर्मद्‍गृहोत्सवः ॥ 
३६ ॥</p>
<p><br/></p>
</section>
</blockquote>
<section>

<p>ध्यानावस्थें करी ध्यान । नातरी कथानिरूपण ।</p>
<p>अनुसंधानीं सावधान । रितें मन राहूं नेदी ॥५३॥</p>
</section>
<section>
<p>माझीं जन्मकर्में निरूपितां । आवडी उल्हास थोर 
चित्ता ।</p>
<p>स्वेद रोमांच द्रवतां । सप्रेम कथा उल्हासे ॥५४॥</p>
</section>
<section>
<p>ऐकूनि रहस्य हरिकथा । द्रव नुपजे ज्याचिया चित्ता 
।</p>
<p>तो पाषाण जाण सर्वथा । जळीं असतां कोरडा ॥ ५५ ॥</p>
</section>
<section>
<p>ऐक माझे भक्तीचें चिन्ह । माझ्या पर्वाचें अनुमोदन 
।</p>
<p>करी करवी आपण । दीनोद्धरण‍उपावो ॥५६॥</p>
</section>
<section>
<p>पर्वविशेष भागवतधर्मीं । नृसिंहजयंती रामनवमी 
।</p>
<p>वामनजयंती जन्माष्टमी । उत्तमोत्तमीं शिवरात्र 
॥५७॥</p>
</section>
<section>
<p>वैष्णवांसी शिवरात्री विरुद्ध । हें बोलणें अति‌अबद्ध 
।</p>
<p>सकळ पुराणीं अविरुद्ध । व्यास विशुद्ध बोलिला ॥५८॥</p>
</section>
<section>
<p>शिव श्याम तमोगुणी । तो शुद्ध झाला विष्णूच्या ध्यानीं 
।</p>
<p>विष्णु श्याम शिवचिंतनीं । विनटले गुणीं येरयेरां 
॥५९॥</p>
</section>
<section>
<p>शिव धवळधाम गोक्षीरू । विष्णु घनश्याम अतिसुंदरु 
।</p>
<p>बाप ध्यानाचा बडिवारू । येरें येरू व्यापिला ॥१२६०॥</p>
</section>
<section>
<p>मुदला दोहींसी ऐक्य शुद्ध । मा उपासकांसी का विरुद्ध 
।</p>
<p>शिवरात्री वैष्णवांसी अविरुद्ध । व्रत विशुद्ध 
सर्वांसी ॥६१॥</p>
</section>
<section>
<p>जे पर्वणी प्रिय चक्रपाणी । जे सकळ कल्याणाची श्रेणी 
।</p>
<p>उभय पक्षां तारिणी । वैष्णवजननी एकादशी ॥६२॥</p>
</section>
<section>
<p>जे शुक्लकृष्णपक्षविधी भक्त वा‌ऊनियां खांदी ।
</p>
<p>ने‌ऊनियां सायुज्यसिद्धी । मोक्षपदीं बैसवी ॥६३॥</p>
</section>
<section>
<p>करावी शुक्ल एकादशी । त्यजावें कृष्णपक्षासी ।</p>
<p>उपडलिया एका पक्षासी । सायुज्यासी केवीं पावे ॥६४॥</p>
</section>
<section>
<p>दों पांखीं उड्डाण पक्ष्यासी । एकु उपडिल्या नुडवे 
त्यासी ।</p>
<p>तेवीं पां त्यजितां कृष्णपक्षासी । सायुज्यासी 
न पविजे ॥६५॥</p>
</section>
<section>
<p>तेवीं एकादशी पाहीं । जो जो उत्सवो जे जे समयीं ।
</p>
<p>तो तो उपतिष्ठे माझ्या ठायीं । संदेहो नाहीं सर्वथा 
॥६६॥</p>
</section>
<section>
<p>जो एकादशीचा व्रतधारी । मी नित्य नांदें त्याच्या 
घरीं ।</p>
<p>सर्व पर्वकाळांच्या शिरीं । एकादशी खरी पैं माझी 
॥६७॥</p>
</section>
<section>
<p>जो एकादशीचा व्रती माझा । तो व्रततपतीर्थांचा राजा 
।</p>
<p>मज आवडे तो गरुडध्वजा । परिग्रहो माझा तो एकु ॥६८॥</p>
</section>
<section>
<p>जैं माझे भक्त आले घरा । तैं सर्व पर्वकाळ येती दारा 
।</p>
<p>वैष्णवां तो दिवाळी दसरा । तीर्थें घरा तैं येती 
॥६९॥</p>
</section>
<section>
<p>चंद्रसूर्यग्रहणांसी । वोवाळूनि सांडी ते दिवसीं 
।</p>
<p>कपिलाषष्ठी ते याची दासी । मा अर्धोदयासी कोण पुसे 
॥१२७०॥</p>
</section>
<section>
<p>ऐसें मद्‍भक्तांचें आगमन । तेणें उल्हासें न संटे 
मन ।</p>
<p>सर्वस्व वेंचितां धनधान्य । हरिखें जाण नाचतु ॥७१॥</p>
</section>
<section>
<p>ऐशीं माझ्या भक्तांची आवडी । त्यांचे संगतीची अतिगोडी 
।</p>
<p>त्या नांव भक्तीची कुळवाडी । पर्वकोडी ते दिवसीं 
॥७२॥</p>
</section>
<section>
<p>पर्वविशेष आदरें । संत आलेनि अवसरें ।</p>
<p>श्रृंगारी हरिमंदिरें । गुढिया मखरें महोत्साह 
॥७३॥</p>
</section>
<section>
<p>संत बैसवूनि परवडीं । कीर्तन मांडिती निरवडी ।</p>
<p>हरिखें नाचती आवडी । धरिती बागडी विन्यासें ॥७४॥</p>
</section>
<section>
<p>टाळ घोळ मृदंग कुसरीं । नाना चरित्रें गाती गजरीं 
।</p>
<p>गर्जती स्वानंद अवसरी । जयजयकारी हरिनामें ॥७५॥
</p>
</section>
<blockquote>
<section>
<p><br/></p>

<p>यात्रा बलिविधानं च सर्ववार्षिकपर्वसु ।</p>
<p>वैदिकी तांत्रिकी दीक्षा मदीयव्रतधारणम्‌ ॥ ३७ 
॥</p>
<p><br/></p>
</section>
</blockquote>
<section>

<p>ऐक दीक्षेचें लक्षण । वैदिकी तांत्रिकी दोन्ही 
जाण ।</p>
<p>वैदिकी वेदोक्तग्रहण । तांत्रिकी जाण । आगमोक्त 
॥७६॥</p>
</section>
<section>
<p>वैष्णवी दीक्षा व्रतग्रहण । पांचरात्रिक मंत्रानुष्ठान 
।</p>
<p>हें आगमोक्त शुद्ध लक्षण । व्रतधारण तें माझें ॥७७॥</p>
</section>
<section>
<p>वैष्णवव्रतधर्मासी । पर्वें करावीं वार्षिकेंसी 
।</p>
<p>जे बोलिलीं चातुर्मासीं । एकादश्यादि जयंत्या ॥७८॥</p>
</section>
<section>
<p>शयनी कटिनी प्रबोधिनी । पवित्रारोपणी नीराजनी ।
</p>
<p>वसंतदमनकारोपणी । जन्मदिनीं जयंत्या ॥७९॥</p>
</section>
<section>
<p>इत्यादि नाना पर्वकाळीं । महामहोत्साहो पूजावळी 
।</p>
<p>नीराजनें दीपावळी । मृदंगटाळीं गर्जत ॥१२८०॥</p>
</section>
<section>
<p>उचंबळोनि अतिसुखें । यात्रे निघावें येणें हरिखें 
।</p>
<p>दिंडी पताका गरुडटके । नामघोषें गर्जत ॥८१॥</p>
</section>
<section>
<p>यात्रे जावें ज्या देवासी । तो देवो आणी निजगृहासी 
।</p>
<p>आपली आवडी जे मूर्तीसी । ते प्रतिमेसी प्रतिष्ठी 
॥८२॥</p>
</section>
<blockquote>
<section>
<p><br/></p>

<p>ममार्चास्थापने श्रद्धा स्वतः संहत्य चोद्यमः 
।</p>
<p>उद्यानोपवनाक्रीड पुरमंदिरकर्मणि ॥ ३८ ॥</p>
<p><br/></p>
</section>
</blockquote>
<section>

<p>मूर्ति निपजवावी वरिष्ठ । नेटुगी देटुगी चोखट ।
</p>
<p>साधुमुखें अतिनिर्दुष्ट । घवघवीत साजिरी ॥८३॥</p>
</section>
<section>
<p>मूर्ति करावी अतिसुरेख । कृष न करावी अधोमुख ।</p>
<p>स्थूल न करावी ऊर्ध्वमुख । रडकी दुर्मुख न करावी 
॥८४॥</p>
</section>
<section>
<p>अंग स्थूल वदन हीन । मूर्ति न करावी अतिदीन ।</p>
<p>खेचरी भूचरी जिचे नयन । विक्राळ वदन न करावी ॥८५॥</p>
</section>
<section>
<p>अंग साजिरें नाक हीन । वरदळ चांग चरण क्षीण ।</p>
<p>मोदळी बुदगुली ठेंगणें ठाण । अतिदीर्घ जाण न करावी 
॥८६॥</p>
</section>
<section>
<p>मूर्ति साजिरी सुनयन । सम सपोष सुप्रसन्न ।</p>
<p>अंगीं प्रत्यंगीं नव्हे न्यून । सुचिन्ह सुलक्षण 
सायुध ॥८७॥</p>
</section>
<section>
<p>पाहतां निवे तनमन । देखतां जाय भूकतहान ।</p>
<p>घवघवीत प्रसन्नवदन । कृपालक्षण सुकुमार ॥८८॥</p>
</section>
<section>
<p>जे देखतांचि जीवीं जडे । अतिशयें सर्वांसी आवडे 
।</p>
<p>पाहों जातां निजनिवाडें । पूरु चढे प्रेमाचा ॥८९॥</p>
</section>
<section>
<p>ईषत्‌ दिसे हास्यवदन । अतिशयेंसी सुप्रसन्न ।</p>
<p>जिचेनि घवघवाटें निवे मन । प्रतिमा संपूर्ण ती नांव 
॥१२९०॥</p>
</section>
<section>
<p>तेथें मेळवूनि साधुश्रेष्ठां । अग्न्युत्तारण 
करावें निष्ठा ।</p>
<p>चक्षून्मीलन प्राणप्रतिष्ठा । करावी वरिष्ठाचेनि 
हातें ॥९१॥</p>
</section>
<section>
<p>देवालय करावें गहन । वन उद्यान उपवन ।</p>
<p>खेंडकुलिया विश्रामस्थान । आराम जाण करावे ॥९२॥</p>
</section>
<section>
<p>नाना जातींचे वृक्ष तें वन । फळभक्षी वृक्ष तें उपवन 
।</p>
<p>पुष्पवाटिका तें उद्यान । कृष्णार्पण पूजेसी ॥९३॥</p>
</section>
<section>
<p>हाट हाटवटिया चौपासी । नगर वसवावें देवापाशीं ।
</p>
<p>वेदाध्ययन शास्त्रश्रवणेंसी । अहर्निशीं कीर्तनें 
॥९४॥</p>
</section>
<section>
<p>इतुकें करावया असमर्थ । श्रद्धा आहे परी नसे वित्त 
।</p>
<p>तरी साह्य मेळवूनि समर्थ । मद्‍भावयुक्त करावें 
॥९५॥</p>
</section>
<section>
<p>कां मेळवूनि भगवद्‍भक्त । त्यांत श्रद्धाळू जे 
वित्तवंत ।</p>
<p>भावपूर्वक दिधल्या वित्त । तेणें हें समस्त करावें 
॥९६॥</p>
</section>
<section>
<p>दे‌उळीं करूनि मूर्तिप्रतिष्ठा । परतोनि न वचे 
जो त्या वाटा ।</p>
<p>तो आळशी जाण पां करंटा । नव्हेचि चोखटा भावाचा ॥९७॥</p>
</section>
<section>
<p>जो करूं जाणे मूर्तिप्रतिष्ठा । धन वेंचून भावार्थी 
मोठा ।</p>
<p>नीचसेवा तो माझा वांटा । झाडितां खरांटा न संडी ॥९८॥
</p>
</section>
<blockquote>
<section>
<p><br/></p>

<p>सम्मार्जनोपलेपाभ्यां सेकमण्डलवर्तनैः ।</p>
<p>गृहशुश्रूषणं मह्यं दासवद्‌ यदमायया ॥ ३९ ॥</p>
<p><br/></p>
</section>
</blockquote>
<section>

<p>असतां शिष्य सेवकजन । ते प्रतिष्ठा सांडूनि सन्मान 
।</p>
<p>स्वयें करी सडासंमार्जन । देवालयीं जाण निर्दंभ 
॥९९॥</p>
</section>
<section>
<p>रंगमाळा घाली कुसरीं । नाना यंत्रेम्‌ नानाकारीं 
।</p>
<p>नाना परीचे रंग भरी । आवडी भारी मद्‍भजनीं ॥१३००॥</p>
</section>
<section>
<p>जैसे कां नीच रंक । तैसी सेवा करी देख ।</p>
<p>नीच सेवेचें अतिसुख । निर्मायिक मद्‍भजनीं ॥१॥</p>
</section>
<blockquote>
<section>
<p><br/></p>

<p>अमानित्वं अदम्भित्वं कृतस्यापरिकीर्तनम्‌ ।</p>
<p>अपि दीपावलोकं मे नोपयुञ्ज्यान्निवेदितम्‌ ॥ ४० 
॥</p>
<p><br/></p>
</section>
</blockquote>
<section>

<p>अपार वेंचूनि नाना अर्थ । प्रासादप्रतिष्ठा म्यां 
केली येथ ।</p>
<p>मी एक देवाचा मोठा भक्त । न धरी पोटांत अभिमान ॥२॥</p>
</section>
<section>
<p>शुद्ध भावो नाहीं चित्तीं । खटाटोपें अहाच भक्ती 
।</p>
<p>ऐशी जे दांभिक स्थिती । भक्त नातळती भाविक ॥३॥</p>
</section>
<section>
<p>भक्तें न धरावा अभिमान । नापेक्षावा मानसन्मान 
।</p>
<p>न करावें दांभिक भजन । अभिलाष जाण न धरावा ॥४॥</p>
</section>
<section>
<p>अनुभव जाला तो आपण । कां देवालयीं वेंचिलें धन ।</p>
<p>अथवा जें दिधलें दान । तें वाच्य जाण न करावें ॥५॥</p>
</section>
<section>
<p>यजमान जैं केलें बोले । तैं जें केलें तें निर्वीर्य 
जालें ।</p>
<p>प्राणेंवीण प्रेत उरलें । तैसे झाले ते धर्म ॥६॥</p>
</section>
<section>
<p>कृषीवळू पेरूनियां धान्य । सवेंचि आच्छादी आपण 
।</p>
<p>तैं पीक लगडूनि ये जाण । तैसें सफळ दान न बोलतां ॥७॥</p>
</section>
<section>
<p>देवासी समर्पिलें आपण । कां आणिकीं केलें निवेदन 
।</p>
<p>तें घे‌ऊं नये आपण । देवलकपण तो दोषु ॥८॥</p>
</section>
<section>
<p>देवाचा प्रसाद घेतां । लोभें न घ्यावा सर्वथा ।</p>
<p>आधीं वांटावा समस्ता । अल्पमात्रतां स्वयें घ्यावा 
॥९॥</p>
</section>
<section>
<p>दीपु समर्पिला श्रीहरि । तेणें न वर्तावें गृहव्यापारीं 
।</p>
<p>हें बोलिलें आगमशास्त्री । स्मृतिकारीं सज्ञानीं 
॥१३१०॥</p>
</section>
<section>
<p>हे तंव अवघी साधारण बाह्य पूजा । परी दृढविश्वासें 
भावो माझा ।</p>
<p>ते भक्ति आवडे अधोक्षजा । भाविकांची पूजा भावार्थें 
॥११॥</p>
</section>
<section>
<p>ऐक पां भक्तीचा इत्यर्थु । जेणें भजनें म्हणिजे 
भक्तु ।</p>
<p>तरी जें जें उत्तम या लोकांतु । आवडता पदार्थु मज 
अर्पी ॥१२॥</p>
</section>
<blockquote>
<section>
<p><br/></p>

<p>यद्यदिष्टतमं लोके यच्चातिप्रियमात्मनः ।</p>
<p>तत्तन्निवेदयेन्मह्यं तदानन्त्याय कल्पते ॥ ४१ 
॥</p>
<p><br/></p>
</section>
</blockquote>
<section>

<p>हो कां चंद्रामृत तत्त्वतां । अवचटें आलें भक्ताचे 
हातां ।</p>
<p>तें अवघेंचि अर्पी भगवंता । देहलोभता न सेवी ॥१३॥</p>
</section>
<section>
<p>देहासी यावया अमरता । तेणें लोभें सेवावें अमृता 
।</p>
<p>अमर अमृतपान करितां । मरती सर्वथा सकाळें ॥१४॥</p>
</section>
<section>
<p>नश्वर देहाचिया ममता । भक्त सेवीना अमृता ।</p>
<p>तेंचि भगवंतासी अर्पितां । अक्षयता अनश्वर ॥१५॥</p>
</section>
<section>
<p>परिस चिंतामणि न प्रार्थितां । दैवें आलिया भक्ताच्या 
हातां ।</p>
<p>तो लोभें न ठेवी सर्वथा । अर्पी भगवंता तत्काळ ॥१६॥</p>
</section>
<section>
<p>लोभें कल्पतरु राखतां । कल्पना वाढे अकल्पिता ।
</p>
<p>तोचि भगवंती अर्पितां । निर्विकल्पता स्वयें लाभे 
॥१७॥</p>
</section>
<section>
<p>स्वार्थें चिंतामणि राखितां । अत्यंत हृदयीं वाढवी 
चिंता ।</p>
<p>तोचि भगवंती अर्पितां । निश्चिंतता चित्तासी ॥१८॥</p>
</section>
<section>
<p>कामधेनु राखतां आपण । अनिवार कामना वाढवी जाण ।</p>
<p>तेचि करितां कृष्णार्पण । निरपेक्षता पूर्ण अंगीं 
बाणे ॥१९॥</p>
</section>
<section>
<p>लोभें स्पर्शमणि राखतां । तो वाढवी धनलोभता ।</p>
<p>तोचि भगवंतीं अर्पितां । अर्थस्वार्थतानिर्मुक्त 
॥१३२०॥</p>
</section>
<section>
<p>हो कां देशकाळ‍ऋतुमेळें । उत्तम पदार्थ अथवा फळें 
।</p>
<p>नवधान्यादिकें सकळें । अर्पी भावबळें मजलागीं ॥२१॥</p>
</section>
<section>
<p>पोटांतूनि आवडता । प्राप्त झालिया पदार्था ।</p>
<p>मजचि अर्पिती सर्वथा । लोलिंगता सांडूनी ॥२२॥</p>
</section>
<section>
<p>आपुले हृदयींची आवडी । हरिचरणीं फुडी ।</p>
<p>आतां नाना पदार्थांची जे गोडी । ते मजचि रोकडी अर्पिती 
॥२३॥</p>
</section>
<section>
<p>मज अनंताच्या हातीं । आवडीं अर्पिलें मद्‍भक्ती 
।</p>
<p>त्याचीं फळें सांगतां श्रुती । मुक्या होती सर्वथा 
॥२४॥</p>
</section>
<section>
<p>मी वेदांचा वेदवक्ता । मजही न बोलवे सर्वथा ।</p>
<p>त्याचें फळ तें मीचि आतां । जाण तत्त्वतां उद्धवा 
॥२५॥</p>
</section>
<section>
<p>जीवाहिहोनि वरौती । माझ्या ठायीं अत्यंत प्रीती 
।</p>
<p>तिये नांव गा माझी भक्ती । जाण निश्चितीं उद्धवा 
॥२६॥</p>
</section>
<section>
<p>तत्काळ मज पाविजे जेणें । ते माझे पूजेचीं स्थाने 
।</p>
<p>अतिपवित्र जें कल्याणें । तुजकारणें सांगेन ॥२७॥
</p>
</section>
<blockquote>
<section>
<p><br/></p>

<p>सूर्योऽग्निर्ब्राह्मणो गावो वैष्णवः खं मरुज्जलम्‌ 
।</p>
<p>भूरात्मा सर्वभूतानि भद्र पूजापदानि मे ॥ ४२ ॥</p>
<p><br/></p>
</section>
</blockquote>
<section>

<p>एकादशीं एकादशाध्यायीं । एकादश पूजास्थानें पाहीं 
।</p>
<p>एका जनार्दनु तेंही । एकरूप सर्वही वर्णील ॥२८॥</p>
</section>
<section>
<p>सूर्य अग्नि आणि ब्राह्मण । गायी वैष्णव आणि गगन 
।</p>
<p>अनिळ जळ मही जाण । पूज्य आपण आपणासी ॥२९॥</p>
</section>
<section>
<p>अकरावें पूजा स्थान । सर्व भूतें पूज्य जाण ।</p>
<p>ऐक पूजेचें विधान । यथायोग्य लक्षण अवधारीं ॥१३३०॥
</p>
</section>
<blockquote>
<section>
<p><br/></p>

<p>सूर्ये तु विद्यया त्रय्या हविषाग्नौ यजेत माम्‌ 
।</p>
<p>आतिथ्येन तु विप्राग्र्ये गोष्वङ्ग यवसादिना ॥ 
४३ ॥</p>
<p><br/></p>
</section>
</blockquote>
<section>

<p>सविता माझें अधिष्ठान । माझेनि तेजें विराजमान 
।</p>
<p>जेणें तेजें जगाचे नयन । देखणे जाण होताती ॥३१॥</p>
</section>
<section>
<p>दीपु लाविल्या गृहाभीतरीं । तो प्रकाशु दिसे गवाक्षद्वारीं 
।</p>
<p>तैसें माझें निजतेज अंतरीं । तें सूर्यद्वारीं 
प्रकाशे ॥३२॥</p>
</section>
<section>
<p>तो सविता मण्डळमध्यवर्ती । जाण नारायण मी निश्चितीं 
।</p>
<p>त्या मज सूर्याची उपास्ती । सौर सूक्ति त्रैविद्या 
॥३३॥</p>
</section>
<section>
<p>ऋग्वेदादि वेद तीनी । साङ्ग सौरमंत्र जाणोनी ।</p>
<p>सूर्यसूक्तें संमुख पठणीं । पूजा सज्ञानीं करावी 
॥३४॥</p>
</section>
<section>
<p>हे वैदिकी उपासकता । वेदज्ञांसीचि तत्त्वतां ।</p>
<p>नेणत्या योग्य नव्हे सविता । ऐसें सर्वथा न म्हणावें 
॥३५॥</p>
</section>
<section>
<p>तत्काळ प्रसन्न होय सविता । ऐसी सुगम उपासकता ।</p>
<p>तुज सांगेन आतां । सावधानता अवधारीं ॥३६॥</p>
</section>
<section>
<p>सकळ वेदांची जननी । सकळ मंत्रांचा मुकुटमणी ।</p>
<p>ते गायत्री उत्तमवर्णी । सकळ ब्राह्मणीं जाणिजे 
॥३७॥</p>
</section>
<section>
<p>तिचा अर्थ विचारितां । ती‌अधीन असे सविता ।</p>
<p>त्रिपदा त्रिकाळीं अर्घ्य देतां । त्रैविद्या तत्त्वतां 
त्या नांव ॥३८॥</p>
</section>
<section>
<p>अर्धमात्रा अर्धबिंबध्यान । त्रिपदा त्रिकाळीं 
अर्घ्यदान ।</p>
<p>तेणें संतोषे चिद्घन । आपणासमान भक्त करी ॥३९॥</p>
</section>
<section>
<p>हें प्रथम माझें अधिष्ठान । सूर्यपूजा याचि नांव 
जाण ।</p>
<p>आतां अग्निपूजेचें लक्षण । साङ्ग संपूर्ण तें ऐक 
॥१३४०॥</p>
</section>
<section>
<p>सर्वांगां मुख प्रधान । तें माझें मुख अग्नि जाण 
।</p>
<p>ये अर्थी वेदशास्त्रपुराण । साक्षी संपूर्ण गर्जती 
॥४१॥</p>
</section>
<section>
<p>ब्राह्मण माझे आवडते । माझे मुखीं हो‌आवया सरते 
।</p>
<p>म्यां लाविले अग्निसेवेतें । तेही तेथें चूकले 
॥४२॥</p>
</section>
<section>
<p>घालूनि मजमुखीं अवदान । ’इंद्राय स्वाहा’ म्हणती 
जाण ।</p>
<p>कर्मकांडें ठकिले ब्राह्मण । शुद्ध मदर्पण चूकले 
॥४३॥</p>
</section>
<section>
<p>केवळ मजमुखीं अर्पितां । आड आली त्यांची योग्यता 
।</p>
<p>इंद्र यम वरुण सविता । नाना विकल्पता अवदानीं ॥४४॥</p>
</section>
<section>
<p>देवो देवी मीचि आहें । हेंही सत्य न मानिती पाहें 
।</p>
<p>मजवेगळा विनियोग होये । नवल काये सांगावें ॥४५॥</p>
</section>
<section>
<p>जें जें सेविजे तिहीं लोकीं । तें तें अर्पे माझ्या 
मुखीं ।</p>
<p>हें न मनिजे याज्ञिकीं । कर्माविखीं । विकल्पू ॥४६॥</p>
</section>
<section>
<p>विकल्पबुद्धि ब्राह्मण । अद्यापि संशयीं पडिले 
जाण ।</p>
<p>करूनि वेदशास्त्रपठण । शुद्ध मदर्पण न बोलती ॥४७॥</p>
</section>
<section>
<p>माझें मुख वैश्वानर । येणें भावें विनटले नर ।</p>
<p>सांडूनि भेद देवतांतर । मजचि साचार अर्पिती ॥४८॥</p>
</section>
<section>
<p>त्याचें समिधेनीं मन तृप्त झालें । तेथही जरी हविर्द्रव्य 
आलें ।</p>
<p>तरी माझें निजमुख सुखावलें । सर्वस्व आपुलें त्यांसी 
मी दें ॥४९॥</p>
</section>
<section>
<p>मज नैराश्यतेची आस । त्यांच्या हाताची मी पाहें 
वास ।</p>
<p>त्यांलागीं सदा सावकाश । अल्पही ग्रास जैं देती 
॥१३५०॥</p>
</section>
<section>
<p>त्यांचेनि हातें निर्विकल्पें । मद्‍भावें जें 
अग्नीस अर्पे ।</p>
<p>तृण काष्ठ तिळ तुपें । तें म्यां चिद्‌रूपें सेविजे 
॥५१॥</p>
</section>
<section>
<p>यापरी अग्नीची उपास्ती । जे दुजे स्थानींची पूजास्थिती 
।</p>
<p>सांगीतली म्यां तुजप्रती । ब्राह्मणभक्ती अवधारीं 
॥५२॥</p>
</section>
<section>
<p>पूजेमाजीं अतिश्रेष्ठ जाण । शीघ्र मत्प्राप्तीचें 
कारण ।</p>
<p>ब्राह्मण माझें पूजास्थान । अतिगहन उद्धवा ॥५३॥</p>
</section>
<section>
<p>त्यांचिया भजनाची नवलपरी । आड पडावें देखोनि दूरी 
।</p>
<p>मस्तक ठेवावा चरणावरी । चरणरज शिरीं वंदावे ॥५४॥</p>
</section>
<section>
<p>आवाहनविसर्जनेंवीण । शालिग्रामीं माझें अधिष्ठान 
।</p>
<p>परी तें केवळ अचेतन । ब्राह्मण सचेतन मद्‌रूपें 
॥५५॥</p>
</section>
<section>
<p>मी अव्यक्तरूप जनार्दन । तो मी व्यक्त ब्राह्मणरूपें 
जाण ।</p>
<p>धरातळीं असें मी नारायण । धरामर ब्राह्मण यालागीं 
॥५६॥</p>
</section>
<section>
<p>ब्राह्मणमुखें वेदांसी महिमा । ब्राह्मणें यज्ञदानतपतीर्थगरिमा 
।</p>
<p>ब्राह्मणें देवासी परम प्रेमा । ब्रह्मत्व ब्रह्मा 
ब्राह्मणमुखें ॥५७॥</p>
</section>
<section>
<p>त्या ब्राह्मणांसी अपमानितां । अपमानिल्या यज्ञदेवता 
।</p>
<p>वेदादि तपदानतीर्था । परब्रह्म तत्त्वतां अपमानिलें 
॥५८॥</p>
</section>
<section>
<p>मज त्रिलोकीं नाहीं सांठवण । मजहूनि अधिक माझे ब्राह्मण 
।</p>
<p>त्यामाजीं मी वेदरूप नारायण । सगळा जाण सांठवलों 
॥५९॥</p>
</section>
<section>
<p>ब्राह्मणपद हृदयीं धरितां । मज आली परम पवित्रता 
।</p>
<p>लक्ष्मी पायां लागे उपेक्षितां । चरणतीर्थ माथां 
शिवू धरी ॥१३६०॥</p>
</section>
<section>
<p>यालागीं ब्राह्मण पूज्य जाण । अंगें मी करीं चरणक्षालन 
।</p>
<p>त्यांचें उच्छिष्ट मी काढीं आपण । पाडू कोण इतरांचा 
॥६१॥</p>
</section>
<section>
<p>मुख्य माझें अधिष्ठान । सर्वोपचारपूजास्थान ।</p>
<p>दान मान मिष्ठान्न । विधिपूजन विप्रांचें ॥६२॥</p>
</section>
<section>
<p>एका नेमू शालिग्रामाचा । एका स्थावर लिंगाचा ।</p>
<p>एका नेमू गणेषाचा । एका सूर्याचा दर्शननेमू ॥६३॥</p>
</section>
<section>
<p>एका नेमू तुळाषीचा । एका बांधिल्या अनंताचा ।</p>
<p>नित्य नेम ब्राह्मणाचा । सभाग्य तो भाग्याचा दुर्लभ 
॥६४॥</p>
</section>
<section>
<p>नित्य नेमस्त द्विजपूजा । षोडशोपचार करी वोजा ।
</p>
<p>माझे भक्तीचा तो राजा । आत्मा माझा तो एकू ॥६५॥</p>
</section>
<section>
<p>जो देवतांतरा नुपासित । जीवेंभावें ब्राह्मणभक्त 
।</p>
<p>त्याचा चुकवूनियां अनर्थ । निजस्वार्थ मी कर्ता 
॥६६॥</p>
</section>
<section>
<p>ऐसे जे ब्राह्मणभक्त । त्यांच्या पायीं पृथ्वी 
पुनीत ।</p>
<p>गंगा चरणतीर्थ वांछित । शिरीं वंदीत मी त्यांसी 
॥६७॥</p>
</section>
<section>
<p>त्यांचे सेवेचा सेवक । मोलेंवीण मी झालों देख ।</p>
<p>ब्राह्मणसेवेचें मज सुख । अलोकिक अनिवार ॥६८॥</p>
</section>
<section>
<p>नित्यनेम द्विजपूजा । करी तो आवडे अधोक्षजा ।</p>
<p>त्यालागीं पसरूनि चारी भुजा । आलिंगनीं माझा जीवू 
निवे ॥६९॥</p>
</section>
<section>
<p>ब्राह्मणांच्या स्नानप्रवाहतळीं । जेणें भावार्थें 
केली आंघोळी ।</p>
<p>कोटि अवभृथें पायांतळीं । तेणें तत्काळीं घातलीं 
॥१३७०॥</p>
</section>
<section>
<p>ब्राह्मणचरणतीर्थ देखतां । पळ सुटे दोषदुरिता ।
</p>
<p>तें भावार्थें तीर्थ घेतां । दोष सर्वथा निमाले 
॥७१॥</p>
</section>
<section>
<p>जो कोणी नित्य नेमस्त । सेवी ब्राह्मणाचें चरणतीर्थ 
।</p>
<p>तो स्वयें झाला तीर्थभूत । त्याचेनि पुनीत जड जीव 
॥७२॥</p>
</section>
<section>
<p>त्या ब्राह्मणाचे ठायीं जाण । अभ्यंगादि सुमन चंदन 
।</p>
<p>आसन भोजन धन धान्य । शक्तिप्रमाण पूजेसी ॥७३॥</p>
</section>
<section>
<p>ब्राह्मणासी प्रिय भोजन । दानीं श्रेष्ठ अन्नदान 
।</p>
<p>निपजवूनियां मिष्टान्न । द्यावें भोजन मद्‍भावें 
॥७४॥</p>
</section>
<section>
<p>एक हेळसूनि देती अन्न । एक उबगल्यासाठीं जाण ।</p>
<p>एक देती निर्भर्त्सून । एक वसवसोन घालिती ॥७५॥</p>
</section>
<section>
<p>तैसें न करावें आपण । ब्राह्मण माझें स्वरूप जाण 
।</p>
<p>त्यांसी दे‌ऊनियां सन्मान । द्यावें भोजन यथाशक्ति 
॥७६॥</p>
</section>
<section>
<p>अज्ञान अतिथि आल्या समयीं । खोडी काढूं नये त्याच्या 
ठायीं ।</p>
<p>तोही माझें स्वरूप पाहीं । अन्न ते समयीं अर्पावें 
॥७७॥</p>
</section>
<section>
<p>अतिथि जातां पराङ्मुख । त्यासवें जाय पुण्य निःशेख 
।</p>
<p>अन्न द्यावें समयीं आवश्यक । नातरी उदक तरी द्यावें 
॥७८॥</p>
</section>
<section>
<p>ब्राह्मण बैसवूनि पंक्ती । जे कोणी पंक्तिभेद करिती 
।</p>
<p>ते मोलें पाप विकत घेती । त्यांसी अधोगती निश्चितीं 
॥७९॥</p>
</section>
<section>
<p>ब्राह्मणसेवेलागीं जाण । काया वाचा मन धन ।</p>
<p>यथासामर्थ्यें अवंचन । अतिथिपूजन त्या नांव ॥१३८०॥</p>
</section>
<section>
<p>त्रिपदाजपें पवित्र पूर्ण । यालागीं वेदांचें निवासस्थान 
।</p>
<p>ब्राह्मण माझें स्वरूप जाण । श्रेष्ठ अधिष्ठान 
पूजेचें ॥८१॥</p>
</section>
<section>
<p>ब्राह्मण‌आज्ञेलागीं जाण । अतिसादर ज्याचें मन 
।</p>
<p>देणें देववणें दान । श्रद्धा संपूर्ण या नांव ॥८२॥</p>
</section>
<section>
<p>ब्राह्मणसेवा धनेंवीण । सर्वथा न घडे ऐसें न म्हण 
।</p>
<p>सेवेसी श्रद्धा प्रमाण । उल्हास पूर्ण भजनाचा ॥८३॥</p>
</section>
<section>
<p>एकाची शरीरसेवा जाण । एकाचे वाचिक पूजन ।</p>
<p>एकाचें मानसिक भजन । दया पूर्ण द्विजाची ॥८४॥</p>
</section>
<section>
<p>ब्राह्मणभक्तिलागीं जाण । हर्षनिर्भर अंतःकरण 
।</p>
<p>श्रद्धायुक्त उल्हासपूर्ण । आतिथ्य जाण या नांव 
॥८५॥</p>
</section>
<section>
<p>यापरी ब्राह्मणभजन । तिसरे पूजेचें अधिष्ठान ।</p>
<p>हें सांगितलें जाण । गोशुश्रूषण तें ऐक ॥८६॥</p>
</section>
<section>
<p>जे गायीच्या कैवारा । घायें सहस्रबाहो केला पुरा 
।</p>
<p>तीन सप्तकें वसुंधरा । मुख्य धुरा म्यां मारिल्या 
॥८७॥</p>
</section>
<section>
<p>रामावतारीं अतिमहिमान । तैं न घडेचि गोषुश्रूषण 
।</p>
<p>यालागीं गोकुळीं जाण । गायींचें सेवन म्यां केलें 
॥८८॥</p>
</section>
<section>
<p>गायीचे सेवें झाली पुष्टी । बाळपणीं मारिले जेठी 
।</p>
<p>कंस चाणूर मारिले हटी । बैसविला राज्यपटीं उग्रसेन 
॥८९॥</p>
</section>
<section>
<p>गायीचे सेवेची अतिगोडी । तेणें माझी कीर्ति झाली 
चोखडी ।</p>
<p>फोडली कंसाची बांदवडी । तोडिली बेडी पितरांची ॥१३९०॥</p>
</section>
<section>
<p>यालागीं गायीं आणि ब्राह्मण । माझा जाण जीवप्राण 
।</p>
<p>माझे पूजेचें अधिष्ठान । सुलभ जाण इयें दोन्ही ॥९१॥</p>
</section>
<section>
<p>आपत्काळीं गोरक्षण । करी तो पढियंता मज जाण ।</p>
<p>त्यासवें मी आपण । गोरक्षण करीतसें ॥९२॥</p>
</section>
<section>
<p>गायीचे सेवेचें विधान । गोग्रास द्यावा जे तृण ।
</p>
<p>करावें अंगकुरवाळण । इतुकेनि प्रसन्न मी होयें 
॥९३॥</p>
</section>
<section>
<p>निर्लोभ गायीची सेवा । करितां माझी प्राप्ति उद्धवा 
।</p>
<p>ऐक वैष्णवाची सेवा । पूजा सद्‍भावा विभागू ॥९४॥
</p>
</section>
<blockquote>
<section>
<p><br/></p>

<p>वैष्णवे बंधुसत्कृत्या हृदि खे ध्याननिष्ठया ।
</p>
<p>वायौ मुख्यधिया तोये द्रव्यैस्तोयपुरःस्कृतैः 
॥ ४४ ॥</p>
<p><br/></p>
</section>
</blockquote>
<section>

<p>वैष्णवसेवा अत्यंत कठिण । तेथें जाती नाहीं गा प्रमाण 
।</p>
<p>न म्हणावा शूद्र ब्राह्मण । भक्तिप्राधान्यभावार्थे 
॥९५॥</p>
</section>
<section>
<p>विदुर दासीपुत्र प्रसिद्धु । त्यासी आवडला गोविंदु 
।</p>
<p>झाला वैष्णवांमाजीं अतिशुद्धु । कैसेनि निंद्यु 
म्हणावा ॥९६॥</p>
</section>
<section>
<p>योनि जन्मला मर्कट । तो वैष्णवांमाजीं अतिश्रेष्ठ 
।</p>
<p>हनुमंत म्हणावया कनिष्ठ । ऐसा पापिष्ठ कोण आहे ॥९७॥</p>
</section>
<section>
<p>राक्षसांमाजीं बिभीषण । दैत्यांमाजीं प्रह्लाद 
जाण ।</p>
<p>भगवंतासी अनन्यशरण । वैष्णवपण तेणें त्यांसी ॥९८॥</p>
</section>
<section>
<p>जाती उत्तम भक्तिहीन । तो वैष्णव नव्हे जाण ।</p>
<p>अथवा करी दांभिक भजन । वैष्णवपण त्या नाहीं ॥९९॥</p>
</section>
<section>
<p>वैष्णवीं मानी जातिप्रमाण । शालिग्राम मानी पाषाण 
।</p>
<p>गुरूसी मानी माणुसपण । तो पापिष्ठ जाण सर्वथा ॥१४००॥</p>
</section>
<section>
<p>जाणीव शाहणीव ज्ञातेपण । सांडूनि जातीचा अभिमान 
।</p>
<p>जो मज होय अनन्यशरण । वैष्णव जाण तो माझा ॥१॥</p>
</section>
<section>
<p>त्या वैष्णवाचें पूजन । बाह्य उपचारें नव्हें जाण 
।</p>
<p>बंधुस्नेहें कळवळी मन । साचार पूजन त्या नांव ॥२॥</p>
</section>
<section>
<p>ऐक सख्या बंधूचा स्नेहो । बंधूसी रणीं लागतां घावो 
।</p>
<p>घाया‌आड स्वयें रिघोनि पहा हो । शत्रुसमुदावो विभांडी 
॥३॥</p>
</section>
<section>
<p>तैसा पोटा‌आंतुला कळवळा । तोचि वैष्णवपूजेचा सोहळा 
।</p>
<p>स्नेहेंवीण टिळे माळा । सुख गोपाळा तेणें नव्हे 
॥४॥</p>
</section>
<section>
<p>एका पितयाचे पुत्र साधू । अकृत्रिम होती बंधू ।</p>
<p>माजीं सापत्‍नविरोधू । स्नेह शुद्धू तो नव्हे ॥५॥</p>
</section>
<section>
<p>भक्ता‌अभक्तांची उत्पत्ती । मजपासूनि गा निश्चिती 
।</p>
<p>भावाभावसापत्‍नप्राप्ती । विरुद्ध स्थिती परस्परें 
॥६॥</p>
</section>
<section>
<p>वैष्णव विष्णूचे उदरीं जाण । ते उदरीं उदरस्थ व्हावें 
आपण ।</p>
<p>तैं सहजें झाले सखेपण । अकृत्रिम जाण कळवळा ॥७॥</p>
</section>
<section>
<p>ऐसा बंधुस्नेहें जो कळवळा । तेचि पूजा वैष्णवकुळा 
।</p>
<p>वैष्णवपूजकाजवळा । भावें भुलला मी तिष्ठें ॥८॥</p>
</section>
<section>
<p>वैष्णवपूजेचें लक्षण । तें पांचवें माझें पूजास्थान 
।</p>
<p>ऐक आकाशाचें पूजन । केवळ माझें ध्यान ते ठायीं ॥९॥</p>
</section>
<section>
<p>आकाश निर्लेप निर्विकार । अतिसूक्ष्म निराकार ।
</p>
<p>तैसें माझें ध्यान निरंतर । हृदयीं साचार करावें 
॥१४१०॥</p>
</section>
<section>
<p>ध्यानीं बैसोनि सावकाश । सगळें सर्व महदाकाश ।</p>
<p>जो आपुलें करी हृदयाकाश । तेणें मी परेश पूजिला ॥११॥</p>
</section>
<section>
<p>अतिसूक्ष्म निर्विकार । हृदयीं माझें ध्यान सधर 
।</p>
<p>तेचि पूजा गा साचार । अपरंपार मी पूजिलों ॥१२॥</p>
</section>
<section>
<p>आकाशा लेप लावूं जातां । लावितां न लागे सर्वथा ।
</p>
<p>तेवीं सर्व कर्मीं वर्तता । आपुली मुक्तता जो देखे 
॥१३॥</p>
</section>
<section>
<p>आकाश सर्व पदार्थीं व्याप्त । व्याप्त असोनि अति‌अलिप्त 
।</p>
<p>तेवी सर्व कर्मीं वर्तत । कर्मातीत नभनिष्ठा ॥१४॥</p>
</section>
<section>
<p>आकाश माझें पूजास्थान । तेथील पूजेचें हें विधान 
।</p>
<p>हें सहावें पूजा‌अधिष्ठान । वायूचें अर्चन तें 
ऐक ॥१५॥</p>
</section>
<section>
<p>वायूच्या ठायीं भगवद्‍बुद्धी । ज्याची ढळों नेणें 
कधीं ।</p>
<p>वायूचेनि भूतां चेतनसिद्धी । जगातें त्रिशुद्धी 
धरिता तो ॥१६॥</p>
</section>
<section>
<p>वायुरूपें मीचि जाण । जालों सर्व भूतांचा प्राण 
।</p>
<p>प्राणाचा मी मुख्य प्राण । मद्‌रूपें पवन या हेतु 
॥१७॥</p>
</section>
<section>
<p>वायू व्योमीं जन्म पावें । जन्मोनि व्योमावेगळा 
नव्हे ।</p>
<p>सर्व कर्मीं तेथेंचि संभवे । अंती स्थिरावे निजव्योमीं 
॥१८॥</p>
</section>
<section>
<p>तेवीं जन्मकर्मनिदान । पावोनि न सांडी अधिष्ठान 
।</p>
<p>प्राणाचा जो होय प्राण । हेंचि पूजन वायूचें ॥१९॥</p>
</section>
<section>
<p>प्राणाचें गमनागमन । तेथ सोहंहंसाचें नित्य ध्यान 
।</p>
<p>तेंचि करितां नित्य सावधान । हेंचि पूजन वायूचें 
॥१४२०॥</p>
</section>
<section>
<p>मद्‌रूपें दृढभावन । वायूचें जो करी आपण ।</p>
<p>तें पवनाचें पूजन । पूजास्थान सातवें ॥२१॥</p>
</section>
<section>
<p>जीवनें जीवनाची पूजा । जीवनेंचि निपजे वोजा ।</p>
<p>ते पूजा पावे अधोक्षजा । तो भक्त माझा पढियंता ॥२२॥</p>
</section>
<section>
<p>’आपो नारायणः साक्षात्‌’ । या मंत्राचा जो मंत्रार्थ 
।</p>
<p>देवें देवोचि पूजिजेत । जाण निश्चित उद्धवा ॥२३॥</p>
</section>
<section>
<p>क्षीरें पूजिला क्षीरसागरू । तेवीं द्रव्यें द्रव्योपचारू 
।</p>
<p>हा जीवनपूजाप्रकारू । जाण निर्धारू उद्धवा ॥२४॥</p>
</section>
<section>
<p>जीवा जीववी जीवन । त्या जीवना मी निजजीवन ।</p>
<p>जीवनें पूजिजे जीवन । जेवीं समुद्रपूजन तरंगीं 
॥२५॥</p>
</section>
<section>
<p>’नद्यस्तृप्यंतु समुद्रास्तृप्यंतु’ । हें जळेंचि 
जळ पूजिजेतू ।</p>
<p>पूज्यपूजकां एकत्व येथू । हेचि वेदोक्तू विधिपूजा 
॥२६॥</p>
</section>
<section>
<p>जीवनें पूजिजे जीवन । हें आठवें पूजास्थान ।</p>
<p>ऐक पृथ्वीचें पूजन । श्लोकार्धे संपूर्ण सांगेन 
॥२७॥</p>
</section>
<blockquote>
<section>
<p><br/></p>

<p>स्थण्डिले मंत्रहृदयैर्भोगैरात्मानमात्मनि ।
</p>
<p>क्षेत्रज्ञं सर्वभूतेषु समत्वेन यजेत माम्‌ ॥ ४५ 
॥</p>
<p><br/></p>
</section>
</blockquote>
<section>

<p>जळामाजीं धरा अधर । विरोनि हों पाहे तें नीर ।</p>
<p>तीमाजीं मी प्रवेशलों धराधर । अधर ते सधर तेणें झाली 
॥२८॥</p>
</section>
<section>
<p>यालागीं पृथ्वी माझें पूजास्थान । ऐक पूजेचें विधान 
।</p>
<p>गोसदृश स्थंडिलीं जाण । आवाहन पैं माझें ॥२९॥</p>
</section>
<section>
<p>गोसदृश स्थंडिलीं कां म्हणसी । पृथ्वी आहे गायीच्या 
ऐशी ।</p>
<p>जैं पूजा करावी पडे तिसी । तैं तदाकारेंसी स्थंडिल 
॥१४३०॥</p>
</section>
<section>
<p>ते स्थंडिलीं पूजावया धरा । आवाहन करावें धराधरा 
।</p>
<p>तल्लिंग हृदयमंत्रा । मंत्रद्वारा पूजावी ॥३१॥</p>
</section>
<section>
<p>हृदय कवच शिखा नेत्र । शक्तिबीज मंत्रास्त्र ।</p>
<p>स्थंडिलीं रेखूनियां यंत्र । धराधरमहापूजा ॥३२॥</p>
</section>
<section>
<p>यापरी पृथ्वीपूजन । साङ्ग सांगीतलें जाण ।</p>
<p>आपुलें आपण पूजास्थान । दहावें लक्षण तें ऐक ॥३३॥</p>
</section>
<section>
<p>आधीं एक पुढें पूर्ण । त्या नांव दहावें लक्षण ।</p>
<p>आपलें आपण पूजास्थान । विचित्र विंदान पूजेचें 
॥३४॥</p>
</section>
<section>
<p>पूज्यापुढें पूज्यकोटी । केल्या गणितासी पडे तुटी 
।</p>
<p>पहिल्या पूज्यासी जैं फांटा उठी । तैं गणितसृष्टि 
असंख्य ॥३५॥</p>
</section>
<section>
<p>पूर्णासी फांटा काढिजे । त्या नांव एक म्हणिजे ।
</p>
<p>एकपणेंही पूर्ण असिजे । सहज निजें परिपूर्ण ॥३६॥</p>
</section>
<section>
<p>पूर्णापुढें पूर्ण पडे । तैं गणित काय आतुडे ।</p>
<p>जैं निचाडा चाड वाढे । तैं निजनिवाडें निजपूजा ॥३७॥</p>
</section>
<section>
<p>एकासी एक मेळविजे । तैं दोनीपणें होय दुजें ।</p>
<p>जैं एकें एक भोगिजे । तैं देखिजे निजपूज्यत्व ॥३८॥</p>
</section>
<section>
<p>आपणचि आपला देवो । आपुला पूजक आपण पहा हो ।</p>
<p>आपुला आपणचि भावो । नवल नवलावो पूजेचा ॥३९॥</p>
</section>
<section>
<p>हृदयीं भावूनि चैतन्यघन । स्वयें तद्‌रूप हो‌ऊनि 
जाण ।</p>
<p>मग जे जे भोग भोगी आपण । ब्राह्मार्पण सहजेंचि ॥१४४०॥</p>
</section>
<section>
<p>तो ग्रास घाली स्वमुखीं । तेणें मुखें मी होय सुखी 
।</p>
<p>तृप्ति उपजे परमपुरुखीं । पूजा नेटकी हे माझी ॥४१॥</p>
</section>
<section>
<p>तो जे जे कांहीं भोग भोगी । ते अर्पती मजचिलागीं 
।</p>
<p>मी रंगलों त्याचे रंगीं । पावे श्रीरंगीं ते पूजा 
॥४२॥</p>
</section>
<section>
<p>मुख्य पूजेमाजीं हे माझी पूजा । तेणेंचि पूजिलें 
मज अतिवोजा ।</p>
<p>पूजामिसें गरुडध्वजा । वश अधोक्षजा तेणें केलें 
॥४३॥</p>
</section>
<section>
<p>हे आवडती माझी पूजा । अत्यंत प्रिय अधोक्षजा ।</p>
<p>हे भक्ति पढिये गरुडध्वजा । जाण तो माझा प्रिय भक्त 
॥४४॥</p>
</section>
<section>
<p>हो कां सगुण अथवा निर्गुण । दोहीं रूपें मीचि जाण 
।</p>
<p>तेथ जो करी निजभोग अर्पण । शुद्ध पूजन तें माझें 
॥४५॥</p>
</section>
<section>
<p>निजात्मभोगीं अधोक्षजा । पूजिजे ते हे जाण पूजा 
।</p>
<p>सर्व भूतांतें पूजिजे वोजा । समसाम्य समजा समभावें 
॥४६॥</p>
</section>
<section>
<p>अकरावे पूजेचा विवेक । मागां पुढां एक‌एक ।</p>
<p>अकरा इंद्रियां पडे आंख । तोचि पूजक सर्व भूतां ॥४७॥</p>
</section>
<section>
<p>मागां पुढां एक‌एक कीजे । त्या नांव एकादश म्हणिजे 
।</p>
<p>हाचि विवेक जेणें जाणिजे । तेणें पूजिजे सर्व भूतां 
॥४८॥</p>
</section>
<section>
<p>आत्मभोगसमर्पणें पाहीं । वस्तू जाणितली स्वदेहीं 
।</p>
<p>तेचि सर्व भूतांच्या ठायीं । देहींविदेहीं समसाम्यें 
॥४९॥</p>
</section>
<section>
<p>सर्व क्षेत्रांतें वागविता । मी क्षेत्रज्ञु जाण 
तत्त्वतां ।</p>
<p>देखतांही विषम भूतां । ज्यासी माझी ममता मोडेना 
॥१४५०॥</p>
</section>
<section>
<p>उंच नीच विषमता भूतां । वस्तूसी न देखे विषमता ।</p>
<p>समसाम्यें समान समता । सर्व भूतां समत्वें ॥५१॥</p>
</section>
<section>
<p>माझिया साम्यें सर्वसमता । तेचि पूजा सर्व भूतां 
।</p>
<p>तोचि पूजक तत्त्वतां । ज्यासी विषमता बाधीना ॥५२॥</p>
</section>
<section>
<p>जो भावार्थें मजमाजीं आला । तैं सर्व भूतें तोचि 
झाला ।</p>
<p>सहजे समत्व पावला । पूजूं लागला आत्मत्वें ॥५३॥</p>
</section>
<section>
<p>पूजूं जावो रंक रावो । परी पालटेना समभावो ।</p>
<p>न खंडितां समतेचा ठावो । यथायोग्य पहा हो पूजित ॥५४॥</p>
</section>
<section>
<p>ऐक यदुवंषध्वजा । सर्व भूतीं माझी पूजा ।</p>
<p>माझेनि समत्वें निपजे वोजा । या अकराही पूजा समत्वें 
॥५५॥</p>
</section>
<section>
<p>इयें अकराही अधिष्ठानें । मत्प्राप्तिकरें अतिपावनें 
।</p>
<p>म्यां सांगीतलेनि अनुसंधानें । पूजा करणें यथाविधि 
॥५६॥</p>
</section>
<section>
<p>म्यां सांगीतलें ज्या निगुतीं । पूजा करावी त्याचि 
स्थिती ।</p>
<p>न कळे तरी माझी मूर्ती । सर्वांहीप्रती चिंतावी 
॥५७॥</p>
</section>
<blockquote>
<section>
<p><br/></p>

<p>धिष्ण्येष्वेष्विति मद्‌रूपं शङ्खचक्रगदाम्बुजैः 
।</p>
<p>युक्तं चतुर्भुजं शान्तं ध्यायन्नर्चेत्‌ समाहितः 
॥ ४६ ॥</p>
<p><br/></p>
</section>
</blockquote>
<section>

<p>निर्गुणाहूनि सगुण न्यून । म्हणे तो केवळ मूर्ख 
जाण ।</p>
<p>सगुण निर्गुण दोनी समान । न्यून पूर्ण असेना ॥५८॥</p>
</section>
<section>
<p>विघुरलें तें तूप होये । थिजलें त्यापरीस गोड आहे 
।</p>
<p>निर्गुणापरिस सगुणीं पाहें । अतिलवलाहें स्वानंदू 
॥५९॥</p>
</section>
<section>
<p>निर्गुणाचा बोध कठिण । मनबुद्धिवाचे अगम्य जाण 
।</p>
<p>शास्त्रांसी न कळे उणखूण । वेदीं मौन धरियेलें ॥१४६०॥</p>
</section>
<section>
<p>वारा उमाणावा वावें । आकाश आकळावें खेंवें ।</p>
<p>भावना भांबावली धांवे । काय करावें स्फुरेना ॥६१॥</p>
</section>
<section>
<p>तैशी सगुण मूर्ति नव्हे जाण । सुलभ आणि सुलक्षण ।
</p>
<p>देखतां जाय भूकतहान । निवताहे मन सप्रेमें ॥६२॥</p>
</section>
<section>
<p>जो नित्यसिद्ध सच्चिदानंदू । प्रकृतिपरू परमानंदू 
।</p>
<p>सगुण जाला जी गोविंदू । स्वानंदकंदू स्वलीळा ॥६३॥</p>
</section>
<section>
<p>साखरेची गोडी वाखाणिली । तिची नाबदेची भेली केली 
।</p>
<p>गोडिये अधिक शोभा आली । तैशी मूर्ति झाली साकार ॥६४॥</p>
</section>
<section>
<p>लावूनियां कसवटी । उत्तम सुवर्णाची खोटी ।</p>
<p>बांधल्या नववधूच्या कंठीं । तेणें ते गोमटी दिसे 
काय ॥६५॥</p>
</section>
<section>
<p>त्याचींच करूनियां भूषणें । अंगीं प्रत्यंगीं लेवितां 
लेणें ।</p>
<p>नववधू अत्यंत शोभली तेणें । निंबलोणें उतरिती ॥६६॥</p>
</section>
<section>
<p>तैसें जें निर्गुण निर्विकार । त्याची सगुणमूर्ति 
सुकुमार ।</p>
<p>चिन्मात्रैक अतिसुंदर । मनोहर स्वलीला ॥६७॥</p>
</section>
<section>
<p>घवघवित घनसांवळा । मुकुट कुंडलें मेखळा ।</p>
<p>कंठीं कौस्तुभ वनमाळा । सोनसळा झळकत ॥६८॥</p>
</section>
<section>
<p>आधींच तो अतिसांवळा । वरी टिळक रेखिला पिंवळा ।</p>
<p>आरक्तप्रांत दोहीं डोळां । कमळदळां लाजवी ॥६९॥</p>
</section>
<section>
<p>चिन्मात्रींचें देखणेपण । त्या डोळ्यां आलें शरण 
।</p>
<p>सैराट हिंडतां शिणला पवन । हरीचें घ्राण ठाकिलें 
॥१४७०॥</p>
</section>
<section>
<p>जैशा ओंकारामाजीं श्रुती । तैशा मुखामाजीं दंतपंक्ती 
।</p>
<p>चौकीचे चारी झळकती । सच्चिद्दीप्तीं सोलींव ॥७१॥</p>
</section>
<section>
<p>जेवीं जीव शिव भिन्नपणीं । तेवीं अध ऊर्ध्व अधर दोन्ही 
।</p>
<p>हरि‌अंगीं मिनले मिळणीं । समानपणीं समत्वें ॥७२॥</p>
</section>
<section>
<p>देखोनियां कृष्णवदन । चंद्रमा कृष्णपक्षीं क्षीण 
।</p>
<p>तो तंव पूर्णिमेसी पूर्ण । हा सदा संपूर्ण वदनेंदू 
॥७३॥</p>
</section>
<section>
<p>दिवसा चंद्राची क्षीण प्रभा । वदनेंदूची नवलशोभा 
।</p>
<p>लोपोनि चंद्रसूर्यप्रभा । स्वयें स्वयंभा प्रकाश 
॥७४॥</p>
</section>
<section>
<p>तो आर्तचकोरा अमृतपान । मुमुक्षुचातका स्वानंदघन 
।</p>
<p>सगुणपणें नारायण । भूषणां भूषण तो झाला ॥७५॥</p>
</section>
<section>
<p>चहूं खाणींच्या क्रिया विविधा । तैशा चहूभुजिंच्या 
चारी आयुधां ।</p>
<p>सगुण देखोनि गोविंदा । वेद निजबोधा आयुधें झाले 
॥७६॥</p>
</section>
<section>
<p>देवो न कळे श्रुतींसी । लाज आली होती वेदांसी ।</p>
<p>जगीं मिरवावया प्रतापासी । आयुधें हरीपासीं ते 
झाले ॥७७॥</p>
</section>
<section>
<p>सामवेद झाला शंख । यजुर्वेद चक्र देख ।</p>
<p>अथर्वण गदा तिख । कमळ साजुक ऋग्वेदू ॥७८॥</p>
</section>
<section>
<p>साकारपणें सच्चिदानंदा । शंख चक्र पद्म गदा ।</p>
<p>चहूं करीं चहूं वेदां । निववी सदा निजांगें ॥७९॥</p>
</section>
<section>
<p>जगीं मिरवावया उपनिषदें । झालीं बाहुभूषणें अंगदें 
।</p>
<p>करीं कंकणें अतिशुद्धें । सोहं शब्दें रुणझुणती 
॥१४८०॥</p>
</section>
<section>
<p>नख केश अंगुलिका । कराग्रीं जडित मुद्रिका ।</p>
<p>त्रिकोण षट्कोणिया देखा । उपासकां विधिपीठ ॥८१॥</p>
</section>
<section>
<p>अगम्य तेज हृदयींच्या पदका । गुणत्रिवळी उदरीं 
देखा ।</p>
<p>मध्यें कळसू नेटका । क्षुद्रघंटिका मेखळे ॥८२॥</p>
</section>
<section>
<p>कांतीव मरकतस्तंभ जाण । तैसे शोभताती दोन्ही चरण 
।</p>
<p>ते केवळ अचेतन । हे सचेतन हरि‌अंगीं ॥८३॥</p>
</section>
<section>
<p>ध्वज वज्र अंकुश ऊर्ध्वरेखा । दोन्ही पायीं पद्में 
देखा ।</p>
<p>यवांकित सामुद्रिका । अतिनेटका पदबंधू ॥८४॥</p>
</section>
<section>
<p>आरक्त रंग चरणतळां । वरील घनसांवळी कळा ।</p>
<p>नभीं इंद्रधनुष्यमेळा । तैसी लीळा हरिचरणीं ॥८५॥</p>
</section>
<section>
<p>सगुण देखोनियां जगन्नायका । दशदिशांसी चरणीं आवांका 
।</p>
<p>पावावया निजसुखा । दशांगुलिका हो‌ऊनि ठेल्या ॥८६॥</p>
</section>
<section>
<p>चंद्र कृष्णपक्षीं क्षीण । तेणें ठाकिले हरिचरण 
।</p>
<p>नखीं चंद्र जडोनियां जाण । परम पावन तो झाला ॥८७॥</p>
</section>
<section>
<p>हें जाणोनि त्रिनयनें । चंद्रमा मस्तकीं धरणें 
।</p>
<p>पायवणी माथां वाहणें । जग उद्धरणें तेणें जळें ॥८८॥</p>
</section>
<section>
<p>सगुण देवो देखोनि पाहीं । चारी मुक्ति लागल्या पायीं 
।</p>
<p>यालागीं संत चरणांच्या ठायीं । तत्पर पाहीं सर्वदा 
॥८९॥</p>
</section>
<section>
<p>सलोकता समीपता । दोहीं पायीं वांकी गर्जतां ।</p>
<p>अंदू झाली स्वरूपता । सायुज्यता तोडरू ॥१४९०॥</p>
</section>
<section>
<p>ज्या तोडराचा धाक पाहीं । अहंगर्वित असुर वाहती 
देहीं ।</p>
<p>सर्व सुख तें हरीच्या ठायीं । त्यांच्या पायीं समाधी 
॥९१॥</p>
</section>
<section>
<p>धैर्य वीर्य उदारकीर्ती । गुणगांभीर्य शौर्य ख्याती 
।</p>
<p>यांसी कारण माझी सगुण मूर्ती । जाण निश्चितीं उद्धवा 
॥९२॥</p>
</section>
<section>
<p>माझे ये मुर्तीचेनि दर्शनें । होत डोळ्यां पारणें 
।</p>
<p>जन्ममरणांचें उठवी धरणें । खत फाडणें विषयांचे 
॥९३॥</p>
</section>
<section>
<p>माझी मूर्ति देखिल्यापाठीं । न लगे योगयाग आटा‌आटी 
।</p>
<p>न लगे रिघावें । गिरिकपाटीं । नाना संकटीं न पडावें 
॥९४॥</p>
</section>
<section>
<p>न लगे आसन भोजन । न लगे समाधिसाधन ।</p>
<p>माझिये प्राप्तीसी कारण । माझी भक्ति जाण उद्धवा 
॥९५॥</p>
</section>
<section>
<p>एकादश पूजा‌अधिष्ठान । तेथें माझें करोनि आव्हान 
।</p>
<p>म्यां सांगीतलें मूर्तीचें ध्यान । सावधान करावें 
॥९६॥</p>
</section>
<section>
<p>माझें अर्चन माझें ध्यान । माझें करावें कीर्तन 
।</p>
<p>माझ्या नामाचे स्मरण । माझे गुण वर्णावे ॥९७॥</p>
</section>
<section>
<p>अहर्निशीं माझी कथा । अहर्निशीं माझी वार्ता ।</p>
<p>अहर्निशीं मातें ध्यातां भक्ति तत्त्वतां ती नांव 
॥९८॥</p>
</section>
<section>
<p>दीपकळिका हातीं चढे । तैं घरभरी प्रकाशू सांपडे 
।</p>
<p>माझी मूर्ती जैं ध्यानी जडे । तैं चैतन्य आतुडे अवघेंचि 
॥९९॥</p>
</section>
<section>
<p>या उपपत्ति उद्धवा देख । सगुण निर्गुण दोन्ही एक 
।</p>
<p>जाण पां निश्चयो निष्टंक । सच्चिदानंदसुख समत्वें 
॥१५००॥</p>
</section>
<section>
<p>जो कसू सुवर्णाचिये खोटीं । तोचि वाला एका कसवटीं 
।</p>
<p>सगुणनिर्गुणपरिपाटीं । नाहीं तुटी चित्सुखा ॥१॥</p>
</section>
<section>
<p>तेवीं सगुण निर्गुण निःशेष । जाण निश्चयें दोन्ही 
एक ।</p>
<p>सगळें साखरेचें टेंक । ना नवटांक सम गोडी ॥२॥</p>
</section>
<section>
<p>हें अंतरंग माझें ध्यान । तेथें मन करोनि सावधान 
।</p>
<p>अतिहर्षें मदर्चन । मद्‍भक्तीं जाण करावें ॥३॥</p>
</section>
<section>
<p>उद्धवा ऐसें म्हणसी मनीं । हे भक्ति पाविजे कैसेनि 
।</p>
<p>हें साध्य होय जिंहीं साधनीं । तें तुजलागोनी सांगेन 
॥४॥</p>
</section>
<blockquote>
<section>
<p><br/></p>

<p>इष्टापूर्तेन मामेवं यो यजेत समाहितः ।</p>
<p>लभते मयि सद्‍भक्तिं मत्स्मृतिः साधुसेवया ॥ ४७ 
॥</p>
<p><br/></p>
</section>
</blockquote>
<section>

<p>करितां नाना योगयाग । वापी कूप वन तडाग ।</p>
<p>श्रौतस्मार्त कर्में चांग । मदर्पणें साङ्ग जिंहीं 
केलीं ॥५॥</p>
</section>
<section>
<p>श्रौत अग्निहोत्र सोमयाग । स्मार्त वापी कूप तडाग 
।</p>
<p>मज नार्पितां दोन्ही व्यंग सत्कर्म साङ्ग मदर्पणें 
॥६॥</p>
</section>
<section>
<p>कर्म करितां मदर्पण । अवचटें फळ वांच्छी मन ।</p>
<p>इतुकियासाठी भक्तासी विघ्न । सर्वथा मी जाण येवों 
नेदीं ॥७॥</p>
</section>
<section>
<p>सकाम कर्मकर्त्यासी । जे प्राप्ति नव्हे अतिप्रयासीं 
।</p>
<p>त्या उत्तमलोकगतिभोगांसी । मद्‍भक्तांसी मी देता 
॥८॥</p>
</section>
<section>
<p>पोटांतूनि माझा भक्तू । दिव्य भोगांसी विरक्तू 
।</p>
<p>ते भोग भोगितां मातें स्मरतू । भोगासक्तू तो नव्हे 
॥९॥</p>
</section>
<section>
<p>साधु देवालया जातां । पर्जन्यें पीडिला धारावर्तां 
।</p>
<p>वेश्यागृहासी नेणतां । आला अवचितां वोसरिया ॥१५१०॥</p>
</section>
<section>
<p>तो बसोनि वेश्येसी नातळे । तेवीं भक्त दिव्य भोगांसी 
कांटाळे ।</p>
<p>ठकलों म्हणे अनुतापबळें । पिटूनि कपाळें हरि स्मरे 
॥११॥</p>
</section>
<section>
<p>ऐशिया अनुतापस्थितीं । तत्काळ भोग क्षया जाती ।
</p>
<p>तो जन्म पावे महामती । माझी भक्ती जिये गृहीं ॥१२॥</p>
</section>
<section>
<p>त्यासी पूर्वसंस्कारस्थितीं । सकळ विषयांची विरक्ती 
।</p>
<p>उपजतचि लागे भक्तिपंथीं । भक्त आवडती जीवेंप्राणें 
॥१३॥</p>
</section>
<section>
<p>तो मुक्तीतें हाणोनि लातें । निजसर्वस्वें भजे 
मातें ।</p>
<p>यापरी मी निजभक्तातें । नेदीं विघ्नातें आतळूं 
॥१४॥</p>
</section>
<section>
<p>यापरी ज्यांस विषयविरक्ती । तेही इष्टापूर्त जैं 
करिती ।</p>
<p>योग याग त्याग जैं साधिती । माझी भक्ती तैं उपजे 
॥१५॥</p>
</section>
<section>
<p>समाहित करोनि मन । श्रौतस्मार्तकर्मानुष्ठान ।
</p>
<p>योग याग त्याग साधन । निष्ठेनें जाण जैं करिती ॥१६॥</p>
</section>
<section>
<p>तेणें शोधित होय चितवृत्ती । झालिया चित्तशुद्धीची 
प्राप्ती ।</p>
<p>तैं उपजे माझी सद्‍भक्ती । जाण निश्चितीं उद्धवा 
॥१७॥</p>
</section>
<section>
<p>इतुकी न करितां आटाटी । माझे सद्‍भक्तीची होय भेटी 
।</p>
<p>हें अतिगुह्य आहे माझे पोटीं । ते तुज मी गोठी सांगेन 
॥१८॥</p>
</section>
<section>
<p>सांडोनि सकळ साधन । जो करी साधुभजन ।</p>
<p>तेव्हांचि त्याचे शुद्ध मन । सत्य जाण उद्धवा ॥१९॥</p>
</section>
<section>
<p>म्हणसी साधु तो कैसा कोण । मागां सांगीतलें लक्षण 
।</p>
<p>बहु बोलावया नाहीं कारण । साधु तो जाण सद्‍गुरु ॥१५२२॥</p>
</section>
<section>
<p>त्या सद्‍गुरूचें भजन । जो भावार्थें करी आपण ।</p>
<p>सर्व शुद्धीचें कारण । सद्‍गुरु जाण सर्वांषीं 
॥२१॥</p>
</section>
<section>
<p>ज्याचे मुखींचें वचन । ब्रह्मसाक्षात्कारा पाववी 
जाण ।</p>
<p>त्याचे सेवितां श्रीचरण । शुद्ध कोण हो‌ईना ॥२०॥</p>
</section>
<section>
<p>गुरुनाम घेतां मुखें । कळिकाळ पाहूं न शके ।</p>
<p>त्याची सेवा करितां हरिखें । पायां मोक्षसुखें 
लागती ॥२३॥</p>
</section>
<section>
<p>ज्यासी सद्‍गुरूची आवडी चित्तीं । ज्याची सद्‍गुरुभजनीं 
अतिप्रीती ।</p>
<p>त्यासी भाळली माझी सद्‍भक्ती । पाठीं लागे निश्चितीं 
वरावया ॥२४॥</p>
</section>
<section>
<p>जो गुरुभजनीं भावार्थी । जगामाजीं तोचि स्वार्थी 
।</p>
<p>त्यापाशीं माझी सद्‍भक्ती । असे तिष्ठती आंखिली 
॥२५॥</p>
</section>
<section>
<p>सद्‍भक्ति बापुडी कायसी । अंगें मीही अहर्निशीं 
।</p>
<p>तिष्ठतसें स्वानंदेंसीं । गुरुप्रेमासी भूललों 
॥२६॥</p>
</section>
<section>
<p>मज माझ्या भक्तांची थोडी गोडी । परी गुरु भक्तांची 
अति‌आवडी ।</p>
<p>सत्संगेंवीण रोकडी । सद्‍भक्ति चोखडी न पविजे ॥२७॥
</p>
</section>
<blockquote>
<section>
<p><br/></p>

<p>प्रायेण भक्तियोगेन सत्सङ्गेन विनोद्धव ।</p>
<p>नोपायो विद्यते सम्यक्‌ प्रायणं हि सतामहम्‌ ॥ 
४८ ॥</p>
<p><br/></p>
</section>
</blockquote>
<section>

<p>माझिये प्राप्तीलागुनी । भक्ति-ज्ञानमार्ग दोन्ही 
।</p>
<p>ज्ञान अत्यंत कठिणपणीं । भक्ति निर्विघ्नीं पाववी 
मज ॥२८॥</p>
</section>
<section>
<p>संसार तरावयालागीं । अनेक साधनें अनेगीं ।</p>
<p>बोलिलीं तीं जाण वा‌उगीं । उत्तम प्रयोगीं मद्‍भक्ती 
॥२९॥</p>
</section>
<section>
<p>उपायांमाजीं अतिप्रांजळ । निर्विघ्न आणि नित्य 
निर्मळ ।</p>
<p>माझा भक्तिमार्ग केवळ । ज्ञान तें विकळ मध्यपाती 
॥१५३०॥</p>
</section>
<section>
<p>मळा शिंपावयालागुनी । मोट पाट उपाय दोन्ही ।</p>
<p>मोटां काढिजे विहीरवणी । बहुत कष्टोनी अति‌अल्प 
॥३१॥</p>
</section>
<section>
<p>मोट नाडा बैलजोडीं । अखंड झोडितां आसुडीं ।</p>
<p>येतां जातां वोढावोढी । भोय भिजे थोडी भाग एक ॥३२॥</p>
</section>
<section>
<p>तेथही मोट फुटे कां नाडा तुटे । वोडव पडे बैल अवचटे 
।</p>
<p>तरी हातां येतां पीक आटे । वोल तुटे तत्काळ ॥३३॥</p>
</section>
<section>
<p>तैसा नव्हे सरितेचा पाट । एक वेळ केल्या वाट ।</p>
<p>अहर्निशीं घडघडाट । चालती लोट जीवनाचे ॥३४॥</p>
</section>
<section>
<p>मोटेचें पाणी तैसें ज्ञान । करूनि वेदशास्त्रपठण 
।</p>
<p>नित्यानित्य विवेकासी जाण । पंडित विचक्षण बैसती 
॥३५॥</p>
</section>
<section>
<p>एक कर्माकडे वोढी । एक संन्यासाकडे बोडी ।</p>
<p>एक म्हणती हे गोष्टी कुडी । देहो वोढावोढीं न घालावा 
॥३६॥</p>
</section>
<section>
<p>एक म्हणती प्रारब्ध प्रमाण । एक म्हणती सत्य शब्दज्ञान 
।</p>
<p>एक म्हणती धरावें मौन । अतिजल्पन न करावें ॥३७॥</p>
</section>
<section>
<p>एक म्हणती सांडावी व्युत्पत्ती । ज्याची चढे अधिक 
युक्ती ।</p>
<p>तोचि ज्ञाता निश्चितीं । सांगों किती मूर्खांसी 
॥३८॥</p>
</section>
<section>
<p>एक म्हणती तप प्रमाण । एक म्हणती पुरश्चरण ।</p>
<p>एक म्हणती वेदाध्ययन । द्यावें दान एक म्हणती ॥३९॥</p>
</section>
<section>
<p>एक तो हें अवघेंचि मोडी । घाली योगाचिये कडाडीं ।
</p>
<p>लावी आसनमुद्रेची वोढी । बैसवी रोकडी वारयावरी 
॥१५४०॥</p>
</section>
<section>
<p>ऐसे नाना वाद करितां । एक निश्चयो नव्हे सर्वथा ।
</p>
<p>ज्ञानाभिमान अतिपंडितां । ज्ञान तत्त्वतां कळेना 
॥४१॥</p>
</section>
<section>
<p>ऐसी ज्ञानमार्गींची गती । नाना परींचीं विघ्नें 
येती ।</p>
<p>विकल्पें नासल्या व्युत्पत्ती । माझी निजप्राप्ती 
तेथें नाहीं ॥४२॥</p>
</section>
<section>
<p>तैसी नव्हे माझी भक्ती । नाममात्रें मज पावती ।</p>
<p>नामें उद्धरले नेणों किती । हेंचि भागवतीं बोलिलें 
॥४३॥</p>
</section>
<section>
<p>माझें करितां गुणवर्णन । कां हरिकथा नामसंकीर्तन 
।</p>
<p>तेथें रिघों न शके विघ्न । गडगर्जन हरिनामें ॥४४॥</p>
</section>
<section>
<p>जेथें हरिनामाचे पवाडे । तेथें विघ्न कैंचें बापुडे 
।</p>
<p>विघ्न पळे मद्‍भक्तांपुढें । उघडती कवाडें मोक्षाचीं 
॥४५॥</p>
</section>
<section>
<p>माझे भक्त अतिनिराश । न धरिती मोक्षाची आस ।</p>
<p>यालागीं मी हृषीकेश । त्यांच्या भावार्थास भूललों 
॥४६॥</p>
</section>
<section>
<p>एवं निर्विघ्न मजमाजीं सरता । मार्ग नाहीं भक्तिपरता 
।</p>
<p>त्रिसत्य सत्य गा सर्वथा । भक्ति तत्त्वतां मज पढिये 
॥४७॥</p>
</section>
<section>
<p>ऐशी निजभक्ति सुलभ फुडी । देवो सांगे अति‌आवडीं 
।</p>
<p>उद्धवासी हरिभक्तीची गोडी । हर्षाची गुढी उभारिली 
तेणें ॥४८॥</p>
</section>
<section>
<p>जें उद्धवाच्या जीवीं होतें । तेंचि निरूपिलें 
श्री‌अनंतें ।</p>
<p>हरिखें नाचों लागला तेथें । जीवें श्रीकृष्णातें 
वोवाळी ॥४९॥</p>
</section>
<section>
<p>ऐशी तुझी सुलभ भक्ति । तरी अवघेचि भक्ति कां न करिती 
।</p>
<p>देवो म्हणे भाग्येंवीण माझी भक्ति । न घडे निश्चितीं 
उद्धवा ॥१५५०॥</p>
</section>
<section>
<p>कोटि जन्मांची पुण्यसंपत्ती । जरी गांठीं असेल 
आ‌इती ।</p>
<p>तैं जोडे माझ्या संतांची संगती । सत्संगें भक्ती 
उल्हासे ॥५१॥</p>
</section>
<section>
<p>सत्संगें भक्तीची प्राप्ती । उद्धवा जाण तू निश्चितीं 
।</p>
<p>संतांपाशीं माझी भक्ती । वास पाहती उभी असे ॥५२॥</p>
</section>
<section>
<p>हो कां तूं संत माझे म्हणसी । येर लोक सांडिले कोणापाशीं 
।</p>
<p>तुझी भक्ति अहर्निशीं । संतांपाशीं कां असे ॥५३॥</p>
</section>
<section>
<p>उद्धवा ऐसा विकल्पभावो । येथें धरावया नाहीं ठावो 
।</p>
<p>संतभजनीं माझा सद्‍भावो । केवा कोण पाहावो भक्तीचा 
॥५४॥</p>
</section>
<section>
<p>संतसेवा करावयासी । कोण कारण तूं मज म्हणसी ।</p>
<p>अनावरा मज अनंतासी । तिंहीं निजभावेंसी आकळिलें 
॥५५॥</p>
</section>
<section>
<p>मज आकळिलें ज्या हेतू । तेही सांगेन तुज मातू ।</p>
<p>मजवांचूनि जगा‌आंतू । दुसरा अर्थू नेणती ॥५६॥</p>
</section>
<section>
<p>आपुलें जें स्वकर्म । मज अर्पिले सर्व धर्म ।</p>
<p>देह गेह रूप नाम । आश्रमधर्म मदर्पण ॥५७॥</p>
</section>
<section>
<p>कल्पांतींचेनि कडकडाटें । जैं धाके धाके विराट 
आटे ।</p>
<p>ऐसीं वोढवल्या अचाटें । मजवेगळे नेटें न ढळ्ती ॥५८॥</p>
</section>
<section>
<p>तुटोनि पडतां आकाश । आणिकाची ते न पाहती वास ।</p>
<p>यालागीं मी हृषीकेश । त्यांचा दास झालों असें ॥५९॥</p>
</section>
<section>
<p>नवल भावार्थाचा महिमा । मज विश्वात्म्याचे झाले 
ते आत्मा ।</p>
<p>ऐसें लाहाणें तयां आम्हां । मज पुरुषोत्तमा वश केलें 
॥१५६०॥</p>
</section>
<section>
<p>संतांसीं मज भिन्नपण । कल्पांतींही नाहीं जाण ।
</p>
<p>तुज जिव्हारींची उणखूण । तुज संपूर्ण सांगीतली 
॥६१॥</p>
</section>
<section>
<p>संत माझे झाले माझ्या भक्तीं । येर लोक मज न भजती 
।</p>
<p>ते म्यां दिधले काळाच्या हातीं । अदृष्टगतीं बांधोनी 
॥६२॥</p>
</section>
<section>
<p>माझिया संतांपाशीं । यावया प्राप्ती नाहीं काळासी 
।</p>
<p>मी सदा संरक्षिता त्यांसी । ते कळिकाळासी नागवती 
॥६३॥</p>
</section>
<section>
<p>यापरी संतांचें सर्व काज । करितां मज नाहीं लाज ।
</p>
<p>उद्धवा माझें अत्यंत निजगुज । तें मी तुज सांगेन 
॥६४॥</p>
</section>
<blockquote>
<section>
<p><br/></p>

<p>अथैतत्‌ परमं गुह्यं श्रृण्वतो यदुनन्दन ।</p>
<p>सुगोप्यमपि वक्ष्यामि त्वं मे भृत्यः सुहृत्‌ सखा 
॥ ४९ ॥</p>
</section>
<section>
<p>इति श्रीमद्‍भागवते महापुराणे पारमहंस्यां एकादशस्कन्धे 
एकादशोऽध्यायः ॥ ११ ॥</p>
<p><br/></p>
</section>
</blockquote>
<section>

<p>ऐकें यदुवंशकुळटिळका । तूं स्वगोत्र भृत्य सुहृद 
सखा ।</p>
<p>तुज न सांगिजे हा आवांका । सर्वथा देखा न धरवे ॥६५॥</p>
</section>
<section>
<p>मज गुप्ताचें गुप्त सार । साराचें गुप्त भांडार 
।</p>
<p>ते भांडारींचें निज सार । तुज मी साचार सांगेन ॥६६॥</p>
</section>
<section>
<p>ऐसें गुह्याचें गुह्य निश्चितीं । नाहीं सांगीतलें 
कोणाप्रती ।</p>
<p>तूं सखा जिवलग सांगाती । अनन्य प्रीती मजलागीं ॥६७॥</p>
</section>
<section>
<p>केवळ कोरडी नव्हे प्रीती । तैसीच माझी अनन्यभक्ती 
।</p>
<p>भक्तीसारिखी विरक्ती । अवंचक स्थिती तुजपाशीं ॥६८॥</p>
</section>
<section>
<p>यादववंषीं पाहतां देख । मजसमान तूंचि एक ।</p>
<p>समान सगोत्र आणि सेवक । हें अलोकिक उद्धवा ॥६९॥</p>
</section>
<section>
<p>नव्हेसी कार्यार्थी सेवक । सर्वभावें विश्वासुक 
।</p>
<p>किती वाणूं गुण एक‌एक । परम हरिख मज झाला ॥१५७०॥</p>
</section>
<section>
<p>यालागीं गुह्य तेंही तुझ्या ठायीं । वंचावया मज 
धीरु नाहीं ।</p>
<p>हृदय आलिंगलें हृदयीं । चिदानंदू पाहीं तुष्टला 
॥७१॥</p>
</section>
<section>
<p>मग म्हणे सावधान । सादर आ‌इक माझें वचन ।</p>
<p>तुज फावल्या माझें गुह्य ज्ञान । वंश‍उद्धरण तुझेनि 
॥७२॥</p>
</section>
<section>
<p>जे वंशी होय ब्रह्मज्ञानी । तो वंष पवित्र त्याचेनी 
।</p>
<p>हे सत्य जाण माझी वाणी । विकल्प मनीं न धरावा ॥७३॥</p>
</section>
<section>
<p>म्हणसी स्वयें तूं ब्रह्म पूर्ण । वंशीं अवतरलासी 
नारायण ।</p>
<p>तेणें वंश उद्धरला जाण । माझें ज्ञान तें किती ॥७४॥</p>
</section>
<section>
<p>तरी नाम रूप जाति गोत । या अवघ्यांसी मी अलिप्त ।
</p>
<p>सकळ कुळेंसी मी कुळवंत । गोत समस्त जग माझें ॥७५॥</p>
</section>
<section>
<p>ऐसें म्हणोनि निजगुह्यसार । तुज मी सांगेन साचार 
।</p>
<p>तेणें हो‌ईल जगाचा उद्धार । ऐसें शारङ्गधर बोलिला 
॥७६॥</p>
</section>
<section>
<p>तें ऐकावया गुह्य ज्ञान । उद्धवें मनाचे उघडिले 
कान ।</p>
<p>सावध पाहतां हरीचें वदन । नयनीं नयन विगुंतले ॥७७॥</p>
</section>
<section>
<p>यापरी उद्धव सावधान । त्यासी कृष्ण सांगेल गुह्य 
ज्ञान ।</p>
<p>पुढीले अध्यायीं अतिगहन । रसाळ निरूपण हरीचें ॥७८॥</p>
</section>
<section>
<p>एका विनवी जनार्दन । संतीं मज द्यावें अवधान ।</p>
<p>श्रोतीं व्हावें सावधान । मस्तकीं चरण वंदिले ॥७९॥</p>
</section>
<section>
<p>तुमचेनि पदप्रसादें । श्रीभागवतींचीं श्लोकपदें 
।</p>
<p>वाखाणीन अर्थावबोधें । संत स्वानंदें तुष्टलिया 
॥१५८०॥</p>
</section>
<section>
<p>यालागीं एका शरण जनार्दनीं । तंव जनार्दनचि एकपणीं 
।</p>
<p>जेवीं कां सागरींचें पाणी । तरंगपणीं विराजे ॥१५८१॥
</p>

</section>
<blockquote>
<section>
<p><br/></p>
<p>इति श्रीमद्‍भागवते महापुराणे एकादशस्कंधे एकाकारटीकायां
</p>
<p>श्रीकृष्णोद्धवसंवादे एकादशपूजाविधानयोगो नाम 
एकादशोऽध्यायः ॥११॥</p>
</section>
<section>
<p>॥ श्रीकृष्णार्पणमस्तु ॥ मूळश्लोक ॥४९॥ ओव्या १५८१॥</p>
<p><br/></p>
</section>
</blockquote>

</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

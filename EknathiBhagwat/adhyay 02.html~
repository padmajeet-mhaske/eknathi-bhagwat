<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥</h1>
<p><br/></p>
<h2>अध्याय दुसरा</h2>
<p><br/></p>
<p>श्रीगणेशाय नमः ॥ श्री गोपालकृष्णाय नमः ॥</p>
</section>
<section>
<p>जय जय देवाधिदेवा । भोगिसी गुरुत्वें सुहावा ।</p>
<p>विश्वीं विश्वात्मा ये सद्‌भावा । तूं कृपेनें 
जेव्हां अवलोकिसी ॥ १ ॥</p>
</section>
<section>
<p>ते विश्वीं जो विश्ववासी । त्यातें विश्वासी म्हणसी 
।</p>
<p>तेणें विश्वासें प्रसन्न होसी । तैं पायांपाशीं 
प्रवेशु ॥ २ ॥</p>
</section>
<section>
<p>त्या चरणारविंदकृपादृष्टी । अहं सोहं सुटल्या गांठी 
।</p>
<p>एकसरें तुझ्या पोटीं । उठा‍उठी प्रवेशलों ॥ ३ ॥</p>
</section>
<section>
<p>यालागीं तूं निजात्ममाये । या हेतु जंव पाहों जायें 
।</p>
<p>तंव बापपण तुजमाजीं आहे । अभिनव काये सांगावें ॥ 
४ ॥</p>
</section>
<section>
<p>येथ मातापिता दोनी । वेगळीं असती जनीं ।</p>
<p>ते दोनी एक करोनी । एका जनार्दनीं निजतान्हें ॥ ५ 
॥</p>
</section>
<section>
<p>आतां उभयस्नेहें स्नेहाळा । वाढविसी मज बाळा ।</p>
<p>परी नित्य नवा सोहळा । संभ्रमु आगळा निजबोधाचा ॥ 
६ ॥</p>
</section>
<section>
<p>शिव शक्ति गणेशु । विश्व विष्णु चंडांशु ।</p>
<p>ऐसा अलंकार बहुवसु । निजविलासु लेवविशी ॥ ७ ॥</p>
</section>
<section>
<p>यापरी मज निजबाळा । लेणीं लेवविशी स्वलीळा ।</p>
<p>आणि ले‍इलेपणाचा सोहळा । पहाशीं वेळोवेळां कृपादृष्टीं 
॥ ८ ॥</p>
</section>
<section>
<p>बाळका लेवविजे लेणें । तयाचें सुख तें काय जाणे ।
</p>
<p>तो सोहळा मातेनें भोगणें । तेवीं जनार्दनें भोगिजे 
सुख ॥ ९ ॥</p>
</section>
<section>
<p>आपुल्या चिद्‌रत्‍नांच्या गांठी । आवडी घालिशी 
माझ्या कंठी ।</p>
<p>यालागीं मज पाठोवाठीं । निजात्मदृष्टीं सवें धांवे 
॥ १० ॥</p>
</section>
<section>
<p>समर्थ जयाचा जनकु । त्यास मानिती सकळ लोकु ।</p>
<p>एका जनार्दनीं एकु । अमान्य अधिकु मान्य कीजे ॥ ११ 
॥</p>
</section>
<section>
<p>बाळक स्वयें बोलों नेणे । त्यासी माता शिकवी वचनें 
।</p>
<p>तैशीं ग्रंथकथाकथनें । स्वयें जनार्दनें बोलविजे 
॥ १२ ॥</p>
</section>
<section>
<p>तेणें नवल केलें येथ । मूर्खाहाती श्रीभागवत ।</p>
<p>शेखीं बोलविलें प्राकृत । एकादशार्थ देवभाषा ॥ 
१३ ॥</p>
</section>
<section>
<p>परिसोनि प्रथम अध्यावो । उगाचि राहिला कुरुरावो 
।</p>
<p>पुढें कथाकथनीं ठावो । कांहीं अभिप्रावो दिसेना 
॥ १४ ॥</p>
</section>
<section>
<p>आपण करावा प्रश्न । तंव हा सांगेल कृष्णनिधन ।</p>
<p>यालागीं राजा मौन । ठेला धरून निवांत ॥ १५ ॥</p>
</section>
<section>
<p>जाणोनि त्याचा अभिप्रावो । बोलत जाहला शुकदेवो 
।</p>
<p>तो म्हणे मोक्षाचा प्रस्तावो । तो हा अध्यावो परीक्षिति 
॥ १६ ॥</p>
</section>
<section>
<p>हा एकादश अलोलिक । श्लोकाहून श्लोक अधिक ।</p>
<p>पदोपदीं मुक्तिसुख । लगटले देख निजसाधकां ॥ १७ ॥
</p>
<p>ऐसें ऐकतांचि वचन । राजा जाहला सावधान ।</p>
<p>मुक्तिसुखीं आवडी गहन । अवधानें कान सर्वांग केले 
॥ १८ ॥</p>
</section>
<section>
<p>ऐसें देखोन परीक्षिती । शुक सुखावे अत्यंत चित्तीं 
।</p>
<p>तो म्हणे अवधानमूर्ती । ऐक निश्चितीं गुह्यज्ञान 
॥ १९ ॥</p>
</section>
<section>
<p>द्वितीयाध्यायीं निरूपण । नारद वसुदेवसंवाद जाण 
।</p>
<p>निमिजायंतांचे प्रश्न । मुख्य लक्षण भागवतधर्म 
॥ २० ॥</p>
</section>
<blockquote>
<section>
<p><br/></p>
<section>
<cite><p>श्रीशुक उवाच ।</p></cite>
<p>गोविन्दभुजगुप्तायां द्वारवत्यां कुरूद्वह ।</p>
<p>अवात्सीन्नारदोऽभीक्ष्णं कृष्णोपासनलालसः ॥ १ ॥</p>
</section>
<p><br/></p>
</blockquote>
<section>
<p>जो मुक्तांमाजीं अग्रणी । जो ब्रह्मचारियां शिरोमणी ।</p>
<p>योगी वंदिती मुकुटस्थानीं । जो भक्तमंडणीं अतिश्रेष्ठ ॥ २१ ॥</p>
</section>
<section>
<p>जो ब्रह्मरसाचा समुद्र । जो निजबोधाचा पूर्णचंद्र 
।</p>
<p>तो बोलता झाला शुक योगींद्र । श्रोता नरेंद्र कुरुवंशीचा 
॥ २२ ॥</p>
</section>
<section>
<p>तो म्हणे व्यासाचा जो निजगुरु । आणि माझाही परमगुरु 
।</p>
<p>नारद महामुनीश्वरु । त्यासी अति‍आदरु श्रीकृष्णभजनीं 
॥ २३ ॥</p>
</section>
<section>
<p>द्वारकेहूनि स्वयें श्रीकृष्ण । पिंडारका पाठवी 
मुनिगण ।</p>
<p>तेथूनि नारद आपण । द्वारकेसी जाण पुनः पुनः येतु 
॥ २४ ॥</p>
</section>
<section>
<p>हो कां जे द्वारके‍आंत । न रिघे भय काळकृत ।</p>
<p>जेथ स्वयें श्रीकृष्णनाथ । असे नांदत निजसामर्थ्यें 
॥ २५ ॥</p>
</section>
<section>
<p>दक्षशापु नारदासी पाहीं । मुहूर्त राहों नये एके 
ठायीं ।</p>
<p>तो शापु हरिकीर्तनीं नाहीं । यालागीं तो पाहीं किर्तननिष्ठु 
॥ २६ ॥</p>
</section>
<section>
<p>ज्याची गा‍इजे कीर्तनीं कीर्ती । तो द्वारकेसी 
वसे स्वयें श्रीपती ।</p>
<p>तेथें शापबाधेची न चले प्राप्ती । यालागीं नित्यवस्ती 
नारदासि तेथें ॥ २७ ॥</p>
</section>
<section>
<p>नारदासी पूर्ण ब्रह्मज्ञान । त्यासी कां कृष्णमूर्तीचें 
ध्यान ।</p>
<p>श्रीकृष्णदेहो चैतन्यघन । यालागी श्रीकृष्णभजन 
नारदा पढियें ॥ २८ ॥</p>
</section>
<section>
<p>यापरी कृष्णभजन । मुक्तांसी पढिये पूर्ण ।</p>
<p>त्यासी न भजे अभागी कोण । तेंचि निरूपण शुक सांगे ॥ २९ ॥</p>
</section>
<blockquote>
<section>
<p><br/></p>
<section>
<p>को नु राजन्‌ इन्द्रियवान्‌ मुकुन्दचरणाम्बुजम्‌ ।</p>
<p>न भजेत्सर्वतोमृत्युः उपास्यममरोत्तमैः ॥ २ ॥</p>
</section>
<p><br/></p>
</blockquote>
<section>
<p>ऐकें बापा नृपवर्या । ये‍ऊनि उत्तमा देहा या ।</p>
<p>जो न भजे श्रीकृष्णराया । तो गिळिला माया अतिदुःखें ॥ ३० ॥</p>
</section>
<section>
<p>ज्या भगवंतालागुनी । माथा धरूनि पायवणी ।</p>
<p>सदाशिव बैसला आत्मध्यानीं । महाश्मशानीं निजवस्ती 
॥ ३१ ॥</p>
</section>
<section>
<p>पोटा आला चतुरानन । इतरांचा पाडु कोण ।</p>
<p>देहा येवोनि नारायण । न भजे तो पूर्ण मृत्युग्रस्त 
॥ ३२ ॥</p>
</section>
<section>
<p>त्यजूनि परमात्मा पूर्ण । नाना साधनें शिणती जन ।</p>
<p>त्यासी सर्वथा दृढबंधन । न चुके जाण अनिवार ॥ ३३ ॥</p>
</section>
<section>
<p>सांडूनि श्रीकृष्णचरण । इंद्रादि देवांचें करितां 
भजन ।</p>
<p>ते देव मृत्युग्रस्त पूर्ण । मा भजत्याचें मरण कोण 
वारी ॥ ३४ ॥</p>
</section>
<section>
<p>असोनि इंद्रियपाटव पूर्ण । जो न भजे श्रीकृष्णचरण 
।</p>
<p>त्यासी सर्वत्र बाधी मरण । क्षणक्षण निर्दाळी ॥
</p>
<p>तो नारद महामुनीश्वरु । मुक्त हो‍ऊनि भजनतत्परु 
।</p>
<p>द्वारके वसे निरंतरु । श्रीकृष्णीं थोरु अतिप्रीति 
तया ॥ ३६ ॥</p>
</section>
<blockquote>
<section>
<p><br/></p>
<section>
<p>तमेकदा तु देवर्षिं वसुदेवो गृहागतम्‌ ।</p>
<p>अर्चितं सुखमासीनं अभिवाद्येदमब्रवीत्‌ ॥ ३ ॥</p>
</section>
<p><br/></p>
</blockquote>
<section>
<p>धन्य धन्य तो नारदु । ज्यासी सर्वीं सर्वत्र गोविंदु ।</p>
<p>सर्वदा हरिनामाचा छंदु । तेणें परमानंदु सदोदित ॥ ३७ ॥</p>
</section>
<section>
<p>जो श्रीकृष्णाचा आवडता । ज्यासी श्रीकृष्ण आवडे 
सर्वथा ।</p>
<p>ज्याचेनि संगें तत्त्वतां । नित्यमुक्तता जडजीवां 
॥ ३८ ॥</p>
</section>
<section>
<p>तो नारदु एके वेळां । स्वानंदाचिया स्वलीळा ।</p>
<p>आला वसुदेवाचिया रा‍उळा । तेणें देखोनि डोळां हरिखला 
॥ ३९ ॥</p>
</section>
<section>
<p>केलें साष्टांग नमन । बैसों घातलें वरासन ।</p>
<p>ब्रह्मसद्‌भावें पूजन । श्रद्धासंपूर्ण मांडिलें 
॥ ४० ॥</p>
</section>
<section>
<p>नारद तोचि नारायण । येणें विश्वासेंकरूनि जाण ।
</p>
<p>हेमपात्रीं चरणक्षाळण । मधुपर्क विधिपूर्ण पूजा 
केली ॥ ४१ ॥</p>
</section>
<section>
<p>पूजा करोनि सावधानीं । वसुदेव बैसोनी सुखासनीं 
।</p>
<p>हृदयीं अत्यंत सुखावोनी । काय आल्हादोनी बोलत ॥ 
४२ ॥</p>
</section>
<blockquote>
<section>
<p><br/></p>
<section>
<cite><p>श्रीवसुदेव उवाच ।</p></cite>
<p>भगवन्भवतो यात्रा स्वस्तये सर्वदेहिनाम्‌ ।</p>
<p>कृपणानां यथा पित्रोः उत्तमश्लोकवर्त्मनाम्‌ 
॥ ४ ॥</p>
</section>
<p><br/></p>
</blockquote>
<section>
<p>स्वलीला कृपा केली तुम्हीं । तेणें परम सभाग्य जाहलों 
जी मी ।</p>
<p>तुमचेनि आगमनें आम्ही । कृतकृत्य स्वामी सन्निधिमात्रें ॥ ४३ ॥</p>
</section>
<section>
<p>चुकलिया निजजननी । बाळक दीन दिसे जनीं ।</p>
<p>त्यासी मातेच्या आगमनीं । संतोष मनीं निर्भर ॥ ४४ 
॥</p>
</section>
<section>
<p>त्याहूनि श्रेष्ठ तुमची यात्रा । नित्य सुखदाती 
भूतमात्रां ।</p>
<p>स्वलीला तुम्ही मही विचरां । दीनोद्धारालागुनी 
॥ ४५ ॥</p>
</section>
<section>
<p>मातेच्या आगमनीं निजबाळा । दृष्टि‍उत्संगीं नित्य 
नवा सोहळा ।</p>
<p>तुमची यात्रा दीनां सकळां । भोगवी स्वलीळा निजात्मसुख 
॥ ४६ ॥</p>
</section>
<section>
<p>माता सुख दे तें नश्वर । तुमच्या आगमनीं अनश्वर ।
</p>
<p>नित्य चित्सुख चिन्मात्र । परात्पर भोगावया ॥ ४७ 
॥</p>
</section>
<section>
<p>तुम्ही भागवतधर्ममार्गगामी । तैंचि तुमची भेटी 
लाहों आम्ही ।</p>
<p>जैं पुण्यकोटी निष्कामीं । प्रयागसंगमीं केलिया 
॥ ४८ ॥</p>
</section>
<section>
<p>नारदा तूं भगवद्‌रूप । तुझी भेटी करी निष्पाप ।</p>
<p>तुवां कृपा केलिया अल्प । स्वयें चित्स्वरूप ठसावे 
॥ ४९ ॥</p>
</section>
<section>
<p>तुझेनि भक्तीसी महिमा अमूप । तुझेनि वाढला भक्तिप्रताप 
।</p>
<p>तुझेनि भक्ति भगवद्‌रूप । तूं चित्स्वरूप निजनिष्ठां 
॥ ५० ॥</p>
</section>
<section>
<p>तूं भक्तिप्रकाशकु दिवटा । कीं भक्तिमार्गींचा 
मार्गदृष्टा ।</p>
<p>नारदा तुझा उपकार मोठा । भक्तीच्या पेठा वसविल्या 
तुवां ॥ ५१ ॥</p>
</section>
<section>
<p>मुख्य भागवतशास्त्र पूर्ण । तुवां व्यासासी उपदेशून 
।</p>
<p>प्रगट करविलें दशलक्षण । दीन जन उद्धरावया ॥ ५२ ॥
</p>
<p>नारदा तूं देवासमान । हेही उपमा दिसे गौण ।</p>
<p>तेचिविषयीं निरूपण । वसुदेव आपण निरूपी ॥ ५३ ॥</p>
</section>
<blockquote>
<section>
<p><br/></p>
<section>
<p>भूतानां देवचरितं दुःखाय च सुखाय च ।</p>
<p>सुखायैव हि साधूनां त्वादृशामच्युतात्मनाम्‌ ॥ ५ ॥</p>
</section>
<p><br/></p>
</blockquote>
<section>
<p>देवांपासूनि भूतसृष्टी । सुखदुःखें शिणे पोटीं ।</p>
<p>अतिवृष्टी कां अनावृष्टी । भूतकोटी आकांतु ॥ ५४ ॥</p>
</section>
<section>
<p>त्या देवांपरीस साधु अधिक । हें साचचि मज मानलें 
देख ।</p>
<p>देवचरिते उठी सुखदुःख । साधु निर्दोख सुखदाते ॥ 
५५ ॥</p>
</section>
<section>
<p>त्यांहीमाजीं तुजसारिखा । जोडल्या कृपाळू निजात्मसुखा 
।</p>
<p>तैं पेठ पिके परमार्थसुखा । हा महिमां लोकां कदा 
न कळेचि ॥ ५६ ॥</p>
</section>
<section>
<p>दिधल्या सुखाचि मागुती । च्युती हों नेणे कल्पांतीं 
।</p>
<p>ते अच्युतात्मस्थिती । तुजपाशी निश्चितीं नारदा 
॥ ५७ ॥</p>
</section>
<section>
<p>तुझिये महिमेपासीं । मुदल देवो नये तुकासी ।</p>
<p>तेंही सांगेन मी तुजपासीं । यथार्थेंसी नारदा ॥ 
५८ ॥</p>
</section>
<section>
<p>देवाचा अवतार होये । दासां सुख दैत्यां भये ।</p>
<p>तेथेही ऐसे विषम आहे । हें न समाये तुजमाजीं ॥ ५९ 
॥</p>
</section>
<section>
<p>तूं देवांचा आप्त होसी । दैत्यही विश्वासती तुजपासीं 
।</p>
<p>रावण ने‍ऊनि तुज एकांतासी । निजगुह्यासी स्वयें 
सांगे ॥ ६० ॥</p>
</section>
<section>
<p>देव रावणें घातलें बंदीं । तो रावण तुझे चरण वंदी 
।</p>
<p>शेखी रामाचा आप्त तूं त्रिशुद्धी । विषम तुजमधीं 
असेना ॥ ६१ ॥</p>
</section>
<section>
<p>जरासंधु कृष्णाचा वैरी । तुझी चाल त्याच्या घरीं 
।</p>
<p>आणि कृष्णाचे सभेमाझारीं । आप्तत्वें थोरी पैं 
तुझी ॥ ६२ ॥</p>
</section>
<section>
<p>नाम घेवों नेदी देवाचें । हें बिरुद हिरण्यकशिपूचें 
।</p>
<p>त्यासी कीर्तन तुझें रुचे । विषमत्व साचें तुज नाहीं 
॥ ६३ ॥</p>
</section>
<section>
<p>लांचुगी बुद्धि सदा देवांसी । तैशी नाहीं तुम्हां 
साधूंसी ।</p>
<p>ऐक त्याही अभिप्रायासी । यथार्थेंसीं सांगेन ॥ 
६४ ॥</p>
<blockquote>
<section>
<p><br/></p>
<p>भजन्ति ये यथा देवान्देवा अपि तथैव तान्‌ ।</p>
<p>छायेव कर्मसचिवाः साधवो दीनवत्सलाः ॥ ६ ॥</p>
</section>
<p><br/></p>
</blockquote>
<section>
<p>जे जैसे देव यागीं यजिजती । तैसतैसी फळें देव देती ।</p>
<p>न भजत्यांतें विघ्नें सूचिती । ऐसी गती देवांची ॥ ६५ ॥</p>
</section>
<section>
<p>जैसजैसा पुरुष वेंठे । तैसतैसी छाया नटे ।</p>
<p>तेवीं भजनें देव प्रसन्न मोठे । येरवीं उफराटें 
विघ्न करिती ॥ ६६ ॥</p>
</section>
<section>
<p>जंव जंव सूर्य प्रकाशत असे । तंव तंव छाया सरिसी 
दिसे ।</p>
<p>निजकर्में देवही तैसे । कर्मवशें प्रसन्न ॥ ६७ ॥
</p>
<p>सूर्य अस्तमानीं छाया नासे । अभजनें देव क्षोभती 
तैसे ।</p>
<p>एवं लांचुगे देव ऐसे । तूंही अनायासे जाणसी ॥ ६८ 
॥</p>
</section>
<section>
<p>इतर देवांची कथा कोण । थोरला देव लांचुगा पूर्ण ।
</p>
<p>तोही न भेटे जीव घेतल्याविण । भेटल्याचे आपण गर्भवास 
सोसी ॥ ६९ ॥</p>
</section>
<section>
<p>त्याचें जीवें सर्वस्वें भजन । केल्या निजांग दे‍ऊनि 
होये प्रसन्न ।</p>
<p>परी न भजत्याच्या घरा जाण । विसरोनि आपण कदा न वचे 
॥ ७० ॥</p>
</section>
<section>
<p>तैसी नव्हे तुमची बुद्धी । दीनदयाळ त्रिशुद्धी 
।</p>
<p>तूं तंव केवळ कृपानिधी । ऐक तो विधी सांगेन ॥ ७१ ॥
</p>
<p>तुवां व्यास देखोनि सज्ञान । उपदेशिलें गुह्यज्ञान 
।</p>
<p>ध्रुव बाळक अज्ञान । म्हणोनि जाण नुपेक्षिसी ॥ ७२ 
॥</p>
</section>
<section>
<p>प्रल्हाद उपदेशिला जेव्हां । दैत्यपुत्र न म्हणसी 
तेव्हां ।</p>
<p>तुझिया कृपेचा हेलावा । तो निजविसांवा दीनांसी 
॥ ७३ ॥</p>
</section>
<section>
<p>केवळ वाटपाडा देख । भजनेंवीण एका‍एक ।</p>
<p>महाकवी केला वाल्मीक । अमर आवश्यक वंदिती त्यासी 
॥ ७४ ॥</p>
</section>
<section>
<p>देखोनि ज्याचिया ग्रंथासी । सुख वोसंडे सदाशिवासी 
।</p>
<p>ऐसा तूं कृपाळू होसी । अनाथासी कुवांसा ॥ ७५ ॥</p>
</section>
<section>
<p>वरिवरी दाविसी मिणधा कोप । कोपोनि सांडविशी त्याचें 
पाप ।</p>
<p>शेखीं सायुज्याचे दीप । दाविशी सद्‌रूप दयाळुवा 
॥ ७६ ॥</p>
</section>
<section>
<p>तुम्ही अच्युतात्मे निजनिर्धारीं । म्हणौनि देवो 
तुमचा आज्ञाधारी ।</p>
<p>तुम्ही म्हणाल त्यातें उद्धरी । येर्‍हवीं हातीं 
न धरी आनातें ॥ ७७ ॥</p>
</section>
<section>
<p>ऐसा तूं दीनदीक्षागुरु । ब्रह्मज्ञाने अति‍उदारु 
।</p>
<p>तरी पुसेन तो विचारु । निजनिर्धारु सांगावा ॥ ७८ 
॥</p>
</section>
<blockquote>
<section>
<p><br/></p>
<p>ब्रह्मन्‌ तथापि पृच्छामो धर्मान्भागवतांस्तव 
।</p>
<p>यान्श्रुत्वा श्रद्धया मर्त्यो मुच्यते सर्वतो 
भयात्‌ ॥ ७ ॥</p>
<p><br/></p>
</section>
</blockquote>
<section>
<p>आदरें म्हणे देव‌ऋषी । आजि सकळ पुण्यें आलीं फळासी ।</p>
<p>मायबाप तूं घरा आलासी । निजसुखासी दायक ॥ ७९ ॥</p>
</section>
<section>
<p>कृपा केली मागील शिष्यां । तेचि कृपेचा घालीं ठसा ।</p>
<p>मज तुझा पूर्ण भरंवसा । सोडवीं भवपाशापासूनि ॥ ८० ॥</p>
</section>
<section>
<p>तुझेनि दर्शनें कृतकृत्यता । जर्‍ही मज जाली तत्त्वतां 
।</p>
<p>तर्‍ही भागवतधर्मकथा । कृपेनें तत्त्वतां सांगावी 
॥ ८१ ॥</p>
</section>
<section>
<p>ऐसे सांगावे भागवतधर्म । जेणें निरसे कर्माकर्म 
।</p>
<p>श्रद्धेनें ऐकतां परम । जन्ममरण हारपे ॥८२ ॥</p>
</section>
<section>
<p>भवभय अति दारुण । त्या भयाचें माया निजकारण ।</p>
<p>तिचें समूळ होय निर्दाळण । ऐसे धर्म कृपेनें सांगावे 
॥ ८३ ॥</p>
</section>
<section>
<p>मज नाही अधिकार पूर्ण । ऐसें विचाराल लक्षण ।</p>
<p>तेविषयींची हे निवारण । सावधान अवधारीं ॥ ८४ ॥</p>
</section>
<blockquote>
<section>
<p><br/></p>
<p>अहं किल पुरानन्तं प्रजार्थो भुवि मुक्तिदम्‌ ।
</p>
<p>अपूजयं न मोक्षाय मोहितो देवमायया ॥ ८ ॥</p>
<p><br/></p>
</section>
</blockquote>
<section>
<p>मज अधिकारु नाहीं पूर्ण । हें मीही जाणतो आपण ।</p>
<p>मागें म्यां केले भगवद्‌भजन । तें तूं कथन अवधारीं 
॥ ८५ ॥</p>
</section>
<section>
<p>म्यां पूर्वीं आराधिलें देवराया । तें भजन ममता 
नेलें वायां ।</p>
<p>प्रलोभविलों देवमाया । पुत्रस्नेहालागूनि ॥ ८६ 
॥</p>
</section>
<section>
<p>मज देव तुष्टला प्रसन्नपणें । मागसी तूं दे‍ईन म्हणे 
।</p>
<p>तेथें मायेनें ठकिलें मजकारणें । माझा पुत्र होणें 
मी मागें ॥ ८७ ॥</p>
</section>
<section>
<p>तो हा माझा पुत्र श्रीकृष्ण । परी मज न सांगे ब्रह्मज्ञान 
।</p>
<p>तोचि वंदी माझे चरण । म्हणे बाळक पूर्ण मी तुझें 
॥ ८८ ॥</p>
</section>
<section>
<p>यापरी श्रीकृष्णापासीं । ज्ञानप्राप्ति नव्हे 
आम्हांसी ।</p>
<p>कृष्ण परमात्मा हृषीकेशी । हें निश्चयेंसीं मी 
जाणें ॥ ८९ ॥</p>
</section>
<section>
<p>श्रीकृष्ण जन्मला माझिया कुशीं । म्हणौनि श्रद्धा 
आहे मजपाशीं ।</p>
<p>तेणेंचि तूं तुष्टलासी देव‌ऋषी । तरी निजकृपेंसीं 
उद्धरी ॥ ९० ॥</p>
</section>
<section>
<p>जे मायेनें ठकिलो वाडेंकोडें । ते माया समूळ झडे 
।</p>
<p>ऐसें सांगिजें रोकडें । बहू बोलोनि पुढें काय काज 
॥ ९१ ॥</p>
</section>
<blockquote>
<section>
<p><br/></p>
<p>यथा विचित्रव्यसनाद्‌ भवद्‌भिर्विश्वतोभयात्‌ 
।</p>
<p>मुच्येम ह्यञ्जसैवाद्धा तथा नः शाधि सुव्रत ॥ ९ ॥</p>
</section>
<p><br/></p>
</blockquote>
<section>
<p>मायाजलें भवसागरु । भरला असे अतिदुस्तरु ।</p>
<p>त्याचा उतरावया पैलपारु । होय तूं तारूं मुनिराया 
॥ ९२ ॥</p>
</section>
<section>
<p>याचें सकळ जळ क्षार । माजीं सावजें अनिवार ।</p>
<p>एक‌एकें चराचर । गिळिलें साचार निजशक्तिं ॥ ९३ ॥
</p>
<p>लाटांवरी अचाट लाटा । मोहाचिया अतिदुर्घटा ।</p>
<p>आदळती अविवेकतटा । धैर्याचिया कांठा पाडित ॥ ९४ 
॥</p>
</section>
<section>
<p>अहं कुवावो वाजतां थोरु । अवघाचि खवळे सागरु ।</p>
<p>मी माझेनि गजरें घोरु । अतिदुर्धरु गर्जत ॥ ८५ ॥</p>
</section>
<section>
<p>नाना वासनांचा वळसा । पाहे पां भंवताहे कैसा ।</p>
<p>येथ तरावया धिंवसा । नव्हे सहसा सुरनरां ॥ ९६ ॥</p>
</section>
<section>
<p>क्रोधाचें प्रबळ भरतें । भरी द्वेषाचिया तरियांतें 
।</p>
<p>असूयातिरस्कारांची तेथें । चिडाणी उते अनिवार ॥ 
९७ ॥</p>
</section>
<section>
<p>कामपर्वताचीं शिखरें । विषमें भासती अपारें ।</p>
<p>आशे‍इच्छेचीं वरी थोरें । झाडें विषयांकुरें वाढलीं 
॥ ९८ ॥</p>
</section>
<section>
<p>संकल्पविकल्पांचे मीन । निंदेच्या सुसरी दारुण 
।</p>
<p>ब्रह्मद्वेषाचे नक्र पूर्ण । सागरीं जाण तळपती 
॥ ९९ ॥</p>
</section>
<section>
<p>एवढाही हा भवसागरु । शोषितां तूं अगस्ती साचारु 
।</p>
<p>तुझेनि भवाब्धीपैलपारु । पावों हा निर्धारु जाहला 
आम्हां ॥ १०० ॥</p>
</section>
<section>
<p>याचा विश्वतोभय हेलावा । तो आम्हां न बाधी तुमच्या 
कणवा ।</p>
<p>अप्रयासें नारददेवा । मरणार्णवा मज तारीं ॥ १०१ 
॥</p>
</section>
<section>
<p>पायी उतरून भवसागरु । साक्षात्‌ पावें परपारु ।
</p>
<p>ऐसा भागवतधर्मविचारु । तो निजनिर्धारु प्रबोधीं 
॥ १०२ ॥</p>
</section>
<section>
<p>ऐकोनि वसुदेवाची उक्ती । नारद सुखावला चितीं ।</p>
<p>तोचि अभिप्रावो परीक्षिती । शुक स्वमुखें स्थिति 
सांगत ॥ १०३ ॥</p>
</section>
<blockquote>
<section>
<p><br/></p>
<cite><p>श्रीशुक उवाच ।</p></cite>
<p>राजन्‌ एवं कृतप्रश्नो वसुदेवेन धीमता ।</p>
<p>प्रीतस्तमाह देवर्षिः हरेः संस्मारितो गुणैः ॥ १० ॥</p>
</section>
<p><br/></p>
</blockquote>
<section>
<p>सांगतां वसुदेवाचा प्रश्न । श्रीशुक जाहला स्वानंदपूर्ण 
।</p>
<p>नारदु वोळला चैतन्यघन । चित्सुखजीवन मुमुक्षां 
॥ १०४ ॥</p>
</section>
<section>
<p>श्रीशुक म्हणे नरदेवा । भावो मीनला नारदाच्या भावा 
।</p>
<p>ऐकोनि प्रश्नसुहावा । तो म्हणे वसुदेवा धन्य वाणी 
॥ १०५ ॥</p>
</section>
<section>
<p>परिसतां हा तुझा प्रश्न । चित्सुखें प्रगटे नारायण 
।</p>
<p>ऐसें बोलतां नारद जाण । स्वानंदें पूर्ण वोसंडला 
॥ १०६ ॥</p>
</section>
<section>
<p>रोमांच उचलले अंगीं । स्वेद दाटला सर्वांगीं ।</p>
<p>आनंदाश्रु चालिले वेगीं । स्वानंदरंगीं डुल्लतु 
॥ १०७ ॥</p>
</section>
<section>
<p>सप्रेम मीनलिया श्रोता । जैं पूर्ण सुखावेना वक्ता 
।</p>
<p>तैं तो जाणावा अवघा रिता । कथासारामृता चवी नेणे 
॥ १०८ ॥</p>
</section>
<section>
<p>ऐकतां वसुदेवाचा प्रश्न । नारद सुखावे पूर्ण ।</p>
<p>मग स्वानंदगिरा गर्जोन । काय आपण बोलत ॥ १०९ ॥</p>
</section>
<blockquote>
<section>
<p><br/></p>
<section>
<cite><p>श्रीनारद उवाच ।</p></cite>
<p>सम्यक्‌ एतत्‌ व्यवसितं भवता सात्वतर्षभ ।</p>
<p>यत्पृच्छसे भागवतान्‌ धर्मांस्त्वं विश्वभावनान्‌ 
॥ ११ ॥</p>
</section>
<p><br/></p>
</blockquote>
<section>
<p>नारद म्हणे सात्वत श्रेष्ठा । वसुदेवा परमार्थ 
निष्ठा ।</p>
<p>धन्य धन्य तुझी उत्कंठा । तूं भावार्थी मोठा भागवतधर्मी 
॥ ११० ॥</p>
</section>
<section>
<p>ज्याचेनि धर्माचे प्रश्नोत्तरें । हें विश्व अवघेंचि 
उद्धरे ।</p>
<p>हें विचारिलें तुवां बरें । निजनिर्धारें श्रीकृष्णजनका 
॥ १११ ॥</p>
</section>
<section>
<p>तुझेनि प्रश्नोत्तरें जाण । साधक निस्तरती संपूर्ण 
।</p>
<p>साधकांचें नवल कोण । महापापी पावन येणें होती ॥ ११२ 
॥</p>
</section>
<blockquote>
<section>
<p><br/></p>
<p>श्रुतोऽनुपठितो ध्यात आदृतो वानुमोदितः ।</p>
<p>सद्यः पुनाति सद्धर्मो देवविश्वद्रुहोऽपि हि ॥ 
१२ ॥</p>
</section>
<p><br/></p>
</blockquote>
<section>
<p>भागवतधर्माचेनि गुणें । एक उद्धरती श्रवणें ।</p>
<p>एक तरती पठणें । एक निस्तरती ध्यानें संसारपाश ॥ 
११३ ॥</p>
</section>
<section>
<p>एक श्रोतयां वक्तयांतें । देखोनि सुखावती निजचित्तें 
।</p>
<p>सद्‌भावें भलें म्हणती त्यांतें । तेही तरती येथें 
भागवतधर्में ॥ ११४ ॥</p>
</section>
<section>
<p>हें नवल नव्हे भागवतधर्मा । जो कां देवद्रोही दुरात्मा 
।</p>
<p>अथवा विश्वद्रोही दुष्टात्मा । तोही तरे हा महिमा 
भगवतधर्मी ॥ ११५ ॥</p>
</section>
<section>
<p>हृदयीं धरितां भागवतधर्म । अकर्म्याचें निर्दळी 
कर्म ।</p>
<p>अधर्म्याचें निर्दळी धर्म । दे उत्तमोत्तमपदप्राप्ती 
॥ ११६ ॥</p>
</section>
<section>
<p>जेथ रिगाले भागवतधर्म । तेथ निर्दळे कर्माकर्मविकर्म 
।</p>
<p>निंदा द्वेष क्रोध अधर्म । अविद्येचें नाम उरों 
नेदी ॥ ११७ ॥</p>
</section>
<section>
<p>ते भागवतधर्मी अत्यादर । श्रद्धेनें केला प्रश्न 
तुवां थोर ।</p>
<p>निजभाग्यें तूं अति उदार । परम पवित्र वसुदेवा ॥ 
११८ ॥</p>
</section>
<section>
<p>तुझें वानूं पवित्रपण । तरी पोटा आला श्रीकृष्ण 
।</p>
<p>जयाचेनि नामें आम्ही जाण । परम पावन जगद्वंद्य ॥ 
११९ ॥</p>
</section>
<section>
<p>तो स्वयें श्रीकृष्णनाथ । नित्य वसे तुझियां घरांत 
।</p>
<p>तुझिया‍ऐसा भाग्यवंत । न दिसे येथ मज पाहतां ॥ १२० 
॥</p>
</section>
<section>
<p>वसुदेव तुझिया नामतां । &quot;वासुदेव&quot; म्हणती अनंता 
।</p>
<p>तें वासुदेव नाम स्मरतां । परमपावनता जगद्वंद्यां 
॥ १२१ ॥</p>
</section>
<blockquote>
<section>
<p><br/></p>
<p>त्वया परमकल्याणः पुण्यश्रवणकीर्तनः ।</p>
<p>स्मारितो भगवानद्य देवो नारायणो मम ॥ १३ ॥</p>
</section>
<p><br/></p>
</blockquote>
<section>
<p>ज्याचेनि श्रवणें वाढे पुण्य । ज्यचेनि नामें झडे 
भवबंधन ।</p>
<p>तो सद्य स्मरविला तुवां नारायण । तुझी वाचा कल्याण 
वसुदेवा ॥ १२२ ॥</p>
</section>
<section>
<p>तुझा आजि ऐकतांचि प्रश्न । पूर्ण प्रगटला नारायण 
।</p>
<p>मज तुझा हा उपकार पूर्ण । तूं परम कल्याण वसुदेवा 
॥ १२३ ॥</p>
</section>
<section>
<p>आशंका : ऐकोनि नारदाचें वचन । झणें विकल्प धरील मन 
।</p>
<p>यासी पुर्वीं होतें विस्मरण । आतां जाहलें स्मरण 
वसुदेवप्रश्नें ॥ १२४ ॥</p>
</section>
<section>
<p>ज्यांची ऐसी विकल्पयुक्ती । ते जाणावे निजात्मघाती 
।</p>
<p>तेही अर्थींची उपपत्ती । ऐक निश्चितीं शुक सांगे 
॥ १२५ ॥</p>
</section>
<section>
<p>अग्नि कुंडामाजीं स्वयंभ असे । तो घृतावदानें अति 
प्रकाशे ।</p>
<p>तेवीं सप्रेम प्रश्नवशें । सुख उल्लासे मुक्तांचें 
॥ १२६ ॥</p>
</section>
<section>
<p>सप्रेम भावार्थे मीनला श्रोता । मुक्तही उल्हासें 
सांगे कथा ।</p>
<p>तेथील सुखाची सुखस्वादुता । जाणे जाणता सवर्म ॥ 
१२७ ॥</p>
</section>
<section>
<p>यालागीं मुक्त मुमुक्षु विषयी जन । भागवतधर्में 
निवती संपूर्ण ।</p>
<p>तोचि वसुदेवें केला प्रश्न । तेणें नारद पूर्ण सुखावला 
॥ १२८ ॥</p>
</section>
<section>
<p>जे कां पूर्वपरंपरागत । जीर्ण भागवतधर्म येथ ।</p>
<p>सांगावया नारदमुनि निश्चित । उपपादित इतिहासु ॥ 
१२९ ॥</p>
</section>
<blockquote>
<section>
<p><br/></p>
<p>अत्राप्युदाहरन्ति इमं इतिहासं पुरातनम्‌ ।</p>
<p>आर्षभाणां च संवादं विदेहस्य महात्मनः ॥ १४ ॥</p>
</section>
<p><br/></p>
</blockquote>
<section>
<p>येच अर्थीं विदेहाचा प्रश्न । संवादती आर्षभ नवजण 
।</p>
<p>ते भागवतधर्म जीर्ण । इतिहास संपूर्ण सांगेन ऐक 
॥ १३० ॥</p>
</section>
<section>
<p>आर्षभ कोण म्हणसी मुळीं । त्यांची सांगेन वंशावळी 
।</p>
<p>जन्म जयांचा सुकुळीं । नवामाजीं जाहली ब्रह्मनिष्ठा 
॥ १३१ ॥</p>
</section>
<blockquote>
<section>
<p><br/></p>
<p>प्रियव्रतो नाम सुतो मनोः स्वायम्भुवस्य यः ।</p>
<p>तस्याग्नीध्रस्ततो नाभिः ऋषभस्तत्सुतः स्मृतः 
॥ १५ ॥</p>
</section>
<p><br/></p>
</blockquote>
<section>
<p>स्वायंभु मनूचा सुतु । जाण नामें ’प्रियव्रतु’ 
।</p>
<p>त्याचा ’आग्नीध्र’ विख्यातु । ’नाभी’ त्याचा सुतु 
सूर्यवंशीं ॥ १३२ ॥</p>
</section>
<section>
<p>त्या नाभीपासूनि ज्ञानविलासु । ’ऋषभ’ जन्मला वासुदेवांशु 
।</p>
<p>मोक्षधर्माचा प्रकाशु । जगीं सावकाशु विस्तारिला 
॥ १३३ ॥</p>
</section>
<blockquote>
<section>
<p><br/></p>
<p>तमाहुर्वासुदेवांशं मोक्षधर्मविवक्षया ।</p>
<p>अवतीर्णं सुतशतं तस्यासीद्‌ ब्रह्मपारगम्‌ ॥ १६ 
॥</p>
</section>
<p><br/></p>
</blockquote>
<section>
<p>ऋषभ वासुदेवाचा अंशु । ये लोकीं मोक्षधर्मविश्वासु 
।</p>
<p>प्रवर्तावया जगदीशु । हा अंशांशु अवतार ॥ १३४ ॥</p>
</section>
<section>
<p>त्याचें पंचमस्कंधीं चरित्र । सांगितलें सविस्तर 
।</p>
<p>त्यासी जाहले शत पुत्र । वेदशात्रसंपन्न ॥ १३५ ॥
</p>
<p>त्यांहीमाजीं ज्येष्ठ पुत्र । अतिशयें परम पवित्र 
।</p>
<p>ऐक त्याचे चरित्र । अतिविचित्र सांगेन ॥ १३६ ॥</p>
</section>
<blockquote>
<section>
<p><br/></p>
<p>तेषां वै भरतो ज्येष्ठो नारायणपरायणः ।</p>
<p>विख्यातं वर्षमेतद्‌ यन्नाम्ना भारतमद्‌भुतम्‌ 
॥ १७ ॥</p>
<p><br/></p>
</section>
</blockquote>
<section>
<p>जो ज्येष्ठपुत्र ’भरत’ जाण । तो नारायणपरायण ।</p>
<p>अध्यापि ’भरतवर्ष’ उच्चारण । त्याचेनि नांवें जाण 
विख्यात ॥ १३७ ॥</p>
</section>
<section>
<p>जो मनसा-वाचा-कर्मणा । अखंड भजे नारायणा ।</p>
<p>असतांही राज्यधर्मीं जाणा । जो आत्मखुणा न चुके 
॥ १३८ ॥</p>
</section>
<section>
<p>जेवीं मार्गीं चालतां । पा‍उलें वक्रेंही टाकिता 
।</p>
<p>दैववशें अडखुळतां । आश्रयो तत्त्वतां भूमिचाचि 
॥ १३९ ॥</p>
</section>
<section>
<p>तेवींचि तयासी असतां । राज्यधर्म चाळितां ।</p>
<p>यथोचित कर्म आचरितां । निजीं निजात्मता पालटेना 
॥ १४० ॥</p>
</section>
<section>
<p>या नाव बोलिजे ’अखंडस्थिती’ । जे पालटेना कल्पांती 
।</p>
<p>जेथ असतां सुखी होती । पुनरावृत्ति असेना ॥ १४१ ॥
</p>
<p>ऐसें करी सदाचरण । आणि नारायणपरायण ।</p>
<p>आ‍ईक त्याचेंही व्याख्यान । विशद करूनि सांगेन 
॥ १४२ ॥</p>
</section>
<section>
<p>नरांचा समुदाय गहन । त्यासी ’नार’ म्हणती जाण ।</p>
<p>त्याचें ’अयन’ म्हणजे स्थान । म्हणौनि म्हणती ’नारायण’ 
आत्मयासी ॥ १४३ ॥</p>
</section>
<section>
<p>त्याच्या ठायीं परायण । म्हणिजे अनन्यत्वें शरण 
।</p>
<p>निवटूनियां आपुलें अहंपण । तद्‌रूपें जाण राहिला 
॥ १४४ ॥</p>
</section>
<section>
<p>ऐसा तो ऋषभाचा पुत्र । जयासी नांव ’भरत’ ।</p>
<p>ज्याच्या नामाची कीर्ति विचित्र । परम पवित्र जगामाजीं 
॥ १४५ ॥</p>
</section>
<section>
<p>तो भरतु राहिला हे भूमिकेसी । म्हणौनि ’भरतवर्ष’ 
म्हणती यासि ।</p>
<p>सकळ कर्मारंभीं करितां संकल्पासी । ज्याचिया नामासी 
स्मरताति ॥ १४६ ॥</p>
</section>
<section>
<p>ऐसा आत्माराम जर्‍ही झाला । तर्‍ही विषयसंग नव्हे 
भला ।</p>
<p>यालागीं त्याचा वृत्तांतु पुढिला । सांगेन सकळां 
आ‍इकें ॥ १४७ ॥</p>
</section>
<section>
<p>नामें ख्याती केली उदंड । यालागीं त्यातें म्हणती 
’भरतखंड’ ।</p>
<p>आणीकही प्रताप प्रचंड । त्याचा वितंड तो ऐका ॥ १४८ 
॥</p>
</section>
<blockquote>
<section>
<p><br/></p>
<p>स भुक्तभोगां त्यक्त्वेमां निर्गतस्तपसा हरिम्‌ 
।</p>
<p>उपासीनस्तत्पदवीं लेभे वै जन्मभिस्त्रिभिः ॥ १८ 
॥</p>
</section>
<p><br/></p>
</blockquote>
<section>
<p>तेणें दिग्मंडल जिंतिलें । समुद्रवलयांकित राज्य 
केलें ।</p>
<p>नानाविध भोग भोगिले । जे नाहीं देखिले सुरवरीं ॥ 
१४९ ॥</p>
</section>
<section>
<p>अनुकूळ स्त्रिया पुत्र । अनुकूळ मंत्री पवित्र 
।</p>
<p>अनुकूळ राज्य सर्वत्र । ते त्यागिले विचित्र नानाभोग 
॥ १५० ॥</p>
</section>
<section>
<p>ऐसे भोग भोगिलियापाठीं । सांडूनि वलयांकित राज्यसृष्टी 
।</p>
<p>स्वयें निघाला जगजेठी । स्वहितदृष्टी हरिभजनीं 
॥ १५१ ॥</p>
</section>
<section>
<p>जे राज्यवैभव भोगिती । त्यांसी कदा नव्हे गा विरक्ती 
।</p>
<p>भरतें केली नवलख्याती । सेविला श्रीपती भोगत्यागें 
॥ १५२ ॥</p>
</section>
<section>
<p>तों नेणेंचि जन्में जाण । हो‍आवा मोक्षासी आरोहण 
।</p>
<p>परी जाहलें जन्मांतरकारण । तेंही विंदाण सांगेन 
॥ १५३ ॥</p>
</section>
<section>
<p>संनिहितप्रसूतकाळीं । मृगी जळ प्राशितां जळीं ।
</p>
<p>ऐकोनि पंचाननाची आरोळी । उडाली तत्काळीं अतिसत्राणें 
॥ १५४ ॥</p>
</section>
<section>
<p>धाकें गर्भु तिचा पडतां जळीं । भरत स्नान करी ते 
काळीं ।</p>
<p>देखोनि कृपाळु कळवळी । काढी तत्काळी दयाळुत्वें 
॥ १५५ ॥</p>
</section>
<section>
<p>मृगी न येचि परतोन । मातृहीन हें अतिदीन ।</p>
<p>भरत पाळी भूतदयेनें । मृगममता पूर्ण वाढली ॥ १५६ 
॥</p>
</section>
<section>
<p>स्नान संध्या अनुष्ठान । करितां मृग आठवे क्षणक्षण 
।</p>
<p>आरंभिल्या जपध्यान । मृगमय मन भरताचें ॥ १५७ ॥</p>
</section>
<section>
<p>आसनीं भोजनीं शयनीं । मृग आठवे क्षणक्षणीं ।</p>
<p>मृग न देखतां नयनी । उठे गजबजोनि ध्यानत्यागें ॥ 
१५८ ॥</p>
</section>
<section>
<p>ममता बैसली मृगापाशीं । मृग वना गेला स्व‌इच्छेंसीं 
।</p>
<p>त्याचा खेदु करितां भरतासी । काळ आकर्षी देहातें 
।१५९ ॥</p>
</section>
<section>
<p>यालागी साचचि जाण । ममतेपाशीं असे मरण ।</p>
<p>जो निर्मम संपूर्ण । त्यासि जन्ममरण स्पर्शेना 
॥ १६० ॥</p>
</section>
<section>
<p>भरत तपिया थोर अंगें । तेथ काळ कैसेनि रिघे ।</p>
<p>ममतासंधी पाहोनि वेगें । मृत्यु तद्योगें पावला 
॥ १६१ ॥</p>
</section>
<section>
<p>देहासी येतां मरण । भरतासी मृगाचें ध्यान ।</p>
<p>तेणें मृगजन्म पावे आपण । जन्मांतरकारण जाहलें 
ऐसें ॥ १६२ ॥</p>
</section>
<section>
<p>कृपेनें केला जो संगु । तोचि योगियां योगभंगु ।</p>
<p>यालागीं जो निःसंगु । तो अभंगु साधक ॥ १६३ ॥</p>
</section>
<section>
<p>मृगाचेनि स्मरणें निमाला । यालागीं तो मृगजन्म 
पावला ।</p>
<p>जो कृष्णस्मरणें निमाला । तो कृष्णुचि जाला देहांतीं 
॥ १६४ ॥</p>
</section>
<section>
<p>अंतकाळीं जे मती । तेचि प्राणियांसी जाण गती ।</p>
<p>यालागी श्रीकृष्ण चित्तीं । अहोरातीं स्मरावा ॥ 
१६५ ॥</p>
</section>
<section>
<p>परी मृगदेहीं जाण । भरतासी श्रीकृष्णस्मरण ।</p>
<p>पूर्वीं केलें जें अनुष्ठान । तें अंतर जाण कदा नेदी 
॥ १६६ ॥</p>
</section>
<section>
<p>मागुता तिसरे जन्में पाहें । तो ’जडभरत’ नाम लाहे 
।</p>
<p>तेथें तो निर्ममत्वें राहे । तेणें होय नित्यमुक्त 
॥ १६७ ॥</p>
</section>
<section>
<p>बहुतां जन्मींची उणीवी । येणें जन्में काढिली बरवी 
।</p>
<p>निजात्मा आकळोनि जीवीं । परब्रह्मपदवी पावला ॥ 
१६८ ॥</p>
</section>
<section>
<p>ऋषभपुत्र‌उत्पत्ती । शतबंधु जाण निश्चितीं ।</p>
<p>त्यांत ज्येष्ठाची स्थिती । उरल्यांची गती ते ऐका 
॥ १६९ ॥</p>
</section>
<blockquote>
<section>
<p><br/></p>
<p>तेषां नव नवद्वीप पतयोऽस्य समन्ततः ।</p>
<p>कर्मतन्त्रप्रणेतार एकाशीतिर्द्विजातयः ॥ १९ 
॥</p>
</section>
<p><br/></p>
</blockquote>
<section>
<p>नव नवखंडांप्रती । ते केले खंडाधिपती ।</p>
<p>एक्यायशीं जणांची स्थिती । कर्ममार्गी होती प्रवर्तक 
॥ १७० ॥</p>
</section>
<section>
<p>उरले जे नव जण । सकळ भाग्याचें भूषण ।</p>
<p>ब्रह्मज्ञानाचें अधिष्ठान । ऐक लक्षण तयांचें ॥ 
१७१ ॥</p>
</section>
<blockquote>
<section>
<p><br/></p>
<p>नवाभवन्महाभागा मुनयो ह्यर्थशंसिनः ।</p>
<p>श्रमणा वातरसना आत्मविद्याविशारदाः ॥ २० ॥</p>
</section>
<p><br/></p>
</blockquote>
<section>
<p>ऋषभकुळीं कुळदीप । स्नेहसूत्रेंवीण देदीप्य ।</p>
<p>नवही जण स्वयें सद्‌रूप । सायुज्यस्वरूप प्रकाशक 
॥ १७२ ॥</p>
</section>
<section>
<p>आत्माभ्यासीं परिश्रम । करून निरसिलें कर्माकर्म 
।</p>
<p>यालागीं ते अकृताश्रम । निजनिभ्रम स्वयें जाहले 
॥ १७३ ॥</p>
</section>
<section>
<p>शाब्दबोधें सदोदित । ब्रह्मज्ञानपारंगत ।</p>
<p>शिष्यप्रबोधीं समर्थ । परमाद्‌भुत अतिदक्ष ॥ १७४ 
॥</p>
</section>
<section>
<p>ते ब्रह्मविद्येचें चालतें डिंब । त्यांचे अवेव 
ते ब्रह्मकोंब ।</p>
<p>हे विद्येचें पूर्णबिंब । स्वयें स्वयंभ परब्रह्म 
॥ १७५ ॥</p>
</section>
<section>
<p>दशदिशा एकूचि दोरा । भरूनि पांघरुणें मुनीश्वरा 
।</p>
<p>वारा वळून कडदोरा । बांधिला पुरा ग्रंथीरूप ॥ १७६ 
॥</p>
</section>
<section>
<p>आकाशाच्या ठायीं । अंबरत्व केलें तिहीं ।</p>
<p>ते चिदंबर पाहीं । एकचि नवांही पांघरूण ॥ १७७ ॥</p>
</section>
<section>
<p>प्राणापान वळूनि दोन्ही । गांठी केली नाभीच्या 
ठायीं ।</p>
<p>तंव जीवग्रंथी सुटली पाहीं । तेंचि नवांही ब्रह्मसूत्र 
॥ १७८ ॥</p>
</section>
<section>
<p>ऐसे परब्रह्मवैभवें । निडारले निजानुभवें ।</p>
<p>त्यांचीं सांगेन मी नांवें । यथागौरवें तें ऐक ॥ 
१७९ ॥</p>
</section>
<section>
<p>ज्यांचे नाम ऐकतां । कांपत काळ पळे मागुता ।</p>
<p>संसार नुघवी माथा । नाम स्मरतां जयांचें ॥ १८० ॥</p>
</section>
<section>
<p>त्यांचिया नामांची कीर्ती । आ‍ईक सांगेन परीक्षिती 
।</p>
<p>ज्यांचेनि नामें आतुडे मुक्ती । जाण निश्चितीं 
भाविकां ॥ १८१ ॥</p>
</section>
<blockquote>
<section>
<p><br/></p>
<p>कविर्हरिरन्तरीक्षः प्रबुद्धः पिप्पलायनः ।</p>
<p>आविर्होत्रोऽथ द्रुमिलश्चमसः करभाजनः ॥ २१ ॥</p>
</section>
<p><br/></p>
</blockquote>
<section>
<p>कवि हरि अंतरिक्ष । प्रबुद्ध पिप्पलायन देख ।</p>
<p>आविर्होत्र द्रुमिल सुटंक । चमस निर्दोष करभाजन 
॥ १८२ ॥</p>
</section>
<section>
<p>एवं नवही नांवें जाण । यांचें करितां नामस्मरण ।
</p>
<p>सकळ पापा निर्दळण । हे महिमा पूर्ण तयांची ॥ १८३ 
॥</p>
</section>
<section>
<p>त्यांची परमहंसस्थिती । सांगेन मी तुजप्रती ।</p>
<p>ज्यांचेनि पावन होय क्षिती । त्या या नव मूर्ती पुण्य 
पूज्य ॥ १८४ ॥</p>
</section>
<blockquote>
<section>
<p><br/></p>
<p>एते त भगवद्‌रूपं विश्वं सदसदात्मकम्‌ ।</p>
<p>आत्मनोऽव्यतिरेकेण पश्यन्तो व्यचरन्महीम्‌ ॥ 
२२ ॥</p>
</section>
<p><br/></p>
</blockquote>
<section>
<p>ते वेगळे दिसती नवांक । परी भगवद्‌रूपें अवघे एक 
।</p>
<p>संतासंत जन अनेक । आपणांसगट देख एकत्वें पाहती ॥ 
१८५ ॥</p>
</section>
<section>
<p>त्यांसी तंव असंतता । उरली नाहीं सर्वथा ।</p>
<p>संत म्हणावया पुरता । भेदु न ये हाता चिन्मयत्वें 
॥ १८६ ॥</p>
</section>
<section>
<p>जग परिपूर्ण भगवंतें । आपण वेगळा नुरे तेथें ।</p>
<p>तंव भगवद्‌ रूप समस्तें । भूतें महाभूतें स्वयें 
देखे ॥ १८७ ॥</p>
</section>
<section>
<p>हेंही देखतें देखणें । तेंही स्वयें आपण होणें ।
</p>
<p>होणें न होणें येणें जाणें । हीं गिळूनि लक्षणें 
विचरती मही ॥ १८८ ॥</p>
</section>
<blockquote>
<section>
<p><br/></p>
<p>अव्याहतेष्टगतयः सुरसिद्धसाध्य ।</p>
<p>गन्धर्वयक्षनरकिन्नर नागलोकान्‌ ।</p>
<p>मुक्ताश्चरन्ति मुनिचारणभूतनाथ ।</p>
<p>विद्याधरद्विजगवां भुवनानि कामम्‌ ॥ २३ ॥</p>
</section>
<p><br/></p>
</blockquote>
<section>
<p>वैकुंठ कैलास सुरसिद्धस्थानें । सप्तपाताळादि 
गमनें ।</p>
<p>एवं श्लोकोक्त चवदा भुवनें । स्व‌इच्छा विचरणें 
कामनारहित ॥ १८९ ॥</p>
</section>
<section>
<p>त्यांसी जीवीं नाहीं विषयासक्ती । यालागीं खुंटेना 
त्यांची गती ।</p>
<p>इच्छामात्रें गमनशक्ती । सुखें विचरती निष्काम 
॥ १९० ॥</p>
</section>
<blockquote>
<section>
<p><br/></p>
<p>त एकदा निमेः सत्रं उपजग्मुर्यदृच्छया ।</p>
<p>वितायमानमृषिभिः अजनाभे महात्मनः ॥ २४ ॥</p>
</section>
<p><br/></p>
</blockquote>
<section>
<p>जेथें मनाचा प्रवेशु नाहीं । त्यांची पायवाट ते 
ठायीं ।</p>
<p>ऐसे स्व‌इच्छा विचरतां मही । आले ते पाहीं कर्मभूमीसी 
॥ १९१ ॥</p>
</section>
<section>
<p>मही विचरतां वितंड । पातले ’अजनाभ’ खंड ।</p>
<p>तंव विदेहाचा याग प्रचंड । मीनले उदंड ऋषीश्वर ॥ 
१९२ ॥</p>
</section>
<section>
<p>याग वेदोक्तविधी निका । कुंडमंडप वेदिका ।</p>
<p>आवो साधोनि नेटका । विधानपीठिका अतिशुद्ध ॥ १९३ 
॥</p>
</section>
<section>
<p>स्रुक्‌-स्रुवा-त्रिसंधानें । विस्तरूनि परिस्तरणें 
।</p>
<p>अखंड वसुधारा दंडाप्रमाणें । ऋषिमंडणें होम करिती 
॥ १९४ ॥</p>
</section>
<section>
<p>होम होतां संपूर्ण । पूर्णाहुतीसमयीं जाण ।</p>
<p>येतां देखिले नवही जण । देदीप्यमान निजतेजें ॥ १९५ 
॥</p>
</section>
<blockquote>
<section>
<p><br/></p>
<p>तान्‌ दृष्ट्वा सूर्यसङ्काशात्‌ महाभागवतान्‌ 
नृप ।</p>
<p>यजमानोऽग्नयो विप्राः सर्व एवोपतस्थिरे ॥ २५ ॥</p>
</section>
<p><br/></p>
</blockquote>
<section>
<p>अमित सूर्याचिया कोटी । हारपती नखतेजांगुष्टीं 
।</p>
<p>तो भगवंत जिंहीं धरिला पोटीं । त्यांची तेजाची गोष्टी 
अलोलिक ॥ १९६ ॥</p>
</section>
<section>
<p>त्यांचिया अंगप्रभा । सूर्य लोपताहे उभा ।</p>
<p>जिंहीं प्रभेसी आणिली शोभा । चैतन्यगाभा साकार 
॥ १९७ ॥</p>
</section>
<section>
<p>ते भगवद्‌भांववैभव । भगवंताचें निजगौरव ।</p>
<p>भक्तीचे भाग जे नव । ते हे जाण सर्व मूर्तिमंत ॥ १९८ 
॥</p>
</section>
<section>
<p>नवखंड पृथ्वीचे अलंकार । नवविधीचें निजसार ।</p>
<p>नवरत्‍नांचेंही निजभांडार । तें हे साकार नवही 
जण ॥ १९९ ॥</p>
</section>
<section>
<p>कीं ते नवही नारायण । स्वयें प्रगटले आपण ।</p>
<p>नवही नृसिंह जाण । देदीप्यमान पैं आले ॥ २०० ॥</p>
</section>
<section>
<p>आव्हानिले तिन्ही अग्नी । उभे ठेले त्यांतें देखोनी 
।</p>
<p>ते हे भागवतीं देखिले नयनीं । इतरांलागुनी दिसेना 
॥ २०१ ॥</p>
</section>
<section>
<p>येतां देखोनि तेजोमूर्ती । ऋत्विज आचार्य उभे ठाकती 
।</p>
<p>सा‍उमा धांवे विदेहनृपती । स्वानंदवृत्ती सन्मानी 
॥ २०२ ॥</p>
</section>
<section>
<p>सवेग घाली लोटांगण । मुगुट काढोनि आपण ।</p>
<p>मस्तकीं वंदूनियां चरण । पूर्णादरें जाण आणिता 
झाला ॥ २०३ ॥</p>
</section>
<blockquote>
<section>
<p><br/></p>
<p>विदेहस्तानभिप्रेत्य नारायणपरायणान्‌ ।</p>
<p>प्रीतः सम्पूजयां चक्रे आसनस्थान्यथार्हतः ॥ २६ 
॥</p>
</section>
<p><br/></p>
</blockquote>
<section>
<p>त्यांतें जाणोनि भगवत्पर । विदेहा आल्हाद थोर ।
</p>
<p>त्यांचे पूजेसी अत्यादर । स्वयें सादर पैं झाला 
॥ २०४ ॥</p>
</section>
<section>
<p>श्रद्धायुक्त चरणक्षालन । धूप दीप सुमन चंदन ।</p>
<p>पूजा मधुपर्कविधान । केलें संपूर्ण यथायोग्य ॥ 
२०५ ॥</p>
</section>
<blockquote>
<section>
<p><br/></p>
<p>तान्‌ रोचमानान्‌ स्वरुचा ब्रह्मपुत्रोपमान्नव 
।</p>
<p>पप्रच्छ परमप्रीतः प्रश्रयावनतो नृपः ॥ २७ ॥</p>
</section>
<p><br/></p>
</blockquote>
<section>
<p>निजांगींच्या निजप्रभा । अंगासी आणिली शोभा ।</p>
<p>काय ब्रह्मविद्येचा गाभा । शोभे नवप्रभा शोभायमान 
॥ २०६ ॥</p>
</section>
<section>
<p>निजहृदयींचें ब्रह्मज्ञान । परिपाकें प्रकाशलें 
पूर्ण ।</p>
<p>तेंचि निजांगा मंडण । इतर भूषण त्यां नाहीं ॥ २०७ 
॥</p>
</section>
<section>
<p>मुगुट कुंडलें कंकण । मूर्खा‍अंगीं बाणलीं पूर्ण 
।</p>
<p>ते शोभा लोपूनि मूर्खपण । बाहेर संपूर्ण प्रकाशे 
॥ २०८ ॥</p>
</section>
<section>
<p>तैसे नव्हती हे ज्ञानघन । ब्रह्मपूर्णत्वें विराजमान 
।</p>
<p>तेंचि त्यांसी निजांगा मंडण । इतर भूषण त्यां नाहीं 
॥ २०९ ॥</p>
</section>
<section>
<p>ब्रह्मानुभवें पूर्णत्व पूर्ण । इंद्रियद्वारा 
विराजमान ।</p>
<p>तें त्यांसी निजशांतिभूषण । मुगुट कंकण तें तुच्छ 
॥ २१० ॥</p>
</section>
<section>
<p>मागां वाखाणिले सनकादिक । त्यांसमान कीं अधिक ।
</p>
<p>ऐसा विचारितां परिपाक । त्यां यां वेगळिक दिसेना 
॥ २११ ॥</p>
</section>
<section>
<p>त्यांची यांची एक गती । त्यांची यांची एक स्थिती 
।</p>
<p>त्यांची यांची एक शांती । भेदु निश्चितीं असेना 
॥ २१२ ॥</p>
</section>
<section>
<p>त्यांच्या‍ऐसे हे सखे बंधु । त्यांच्या‍ऐसा समान 
बोधु ।</p>
<p>त्यांच्या‍ऐसा हा अनुवादु । सर्वथा भेदु असेना 
॥ २१३ ॥</p>
</section>
<section>
<p>ते चौघे हे नवजण । अवघ्यां एकचि ब्रह्मज्ञान ।</p>
<p>त्यांची यांची शांती समान । हें विदेहासी पूर्ण 
कळूं सरले ॥ २१४ ॥</p>
</section>
<section>
<p>ऐसें परिपूर्णत्व जाणोनी । राजा सुखावे स्थिति 
देखोनी ।</p>
<p>मग अतिविनीत हो‍ऊनी । मृदु मंजुळ वचनीं विनवीत ॥ 
२१५ ॥</p>
</section>
<blockquote>
<section>
<p><br/></p>
<cite><p>श्रीविदेह उवाच ।</p></cite>
<p>मन्ये भगवतः साक्षात्‌ पार्षदान्‌ वो मधुद्विषः 
।</p>
<p>विष्णोर्भूतानि लोकानां पावनाय चरन्ति हि ॥ २८ 
॥</p>
</section>
<p><br/></p>
</blockquote>
<section>
<p>सार्वभौम चक्रवर्ती । देहीं असोनि विदेहस्थिती 
।</p>
<p>तो जनकु आर्षभांप्रती । अतिप्रीतीं विनवितु ॥ २१६ 
॥</p>
</section>
<section>
<p>त्यांच्या भेटीसवें उलथलें सुख । विदेहासी देहेंवीण 
हरिख ।</p>
<p>तेणें हरिखेंकरूनियां देख । प्रीतीपूर्वक विनवितु 
॥ २१७ ॥</p>
</section>
<section>
<p>तुमचें सामर्थ्य पाहतां येथ । तुम्हीं ईश्वररूप 
समस्त ।</p>
<p>देहभावें तरी भगवद्‌भक्त । जैसे पार्षद हरीचे ॥ 
२१८ ॥</p>
</section>
<section>
<p>देवो आपुला आपण भक्तु । ऐसा जो कां उपनिषदर्थु ।</p>
<p>तो साच करूनि वेदार्थु । निजपरमार्थु अनुभवा ॥ २१९ 
॥</p>
</section>
<section>
<p>’शिव हो‍ऊनि शिवु यजिजे’ । हें लक्षण तुम्हांसीच 
साजे ।</p>
<p>येरीं हे बोलचि बोलिजे । परी बोलते वोजें अर्थ न 
लभे ॥ २२० ॥</p>
</section>
<section>
<p>विष्णुनें सृष्टीं जें जें स्रजणें । तें तें तुम्हीं 
पवित्र करणे ।</p>
<p>मही विचरायाचीं कारणें । कृपाळूपणे दीनोद्धारा 
॥ २२१ ॥</p>
</section>
<section>
<p>तुम्ही विचरा विश्वकणवा । परी भेटी होय प्राप्ति 
तेव्हां ।</p>
<p>आजि लाधलों तुमची सेवा । उद्‌भट दैवाथिलों मी ॥ २२२ 
॥</p>
</section>
<section>
<p>आजि माझें धन्य दैव । आजि माझे धन्य वैभव ।</p>
<p>आजि धन्य मी सर्वीं सर्व । हें चरण अपूर्व पावलों 
॥ २२३ ॥</p>
</section>
<blockquote>
<section>
<p><br/></p>
<p>दुर्लभो मानुषो देहो देहिनां क्षणभङ्गुरः ।</p>
<p>तत्रापि दुर्लभं मन्ये वैकुण्ठप्रियदर्शनम्‌ 
॥ २९ ॥</p>
</section>
<p><br/></p>
</blockquote>
<section>
<p>सकल देहांमाजीं पहा हो । अतिदुर्लभ मनुष्यदेहो 
।</p>
<p>त्याचिया प्राप्तीचा संभवो । तो अभिप्रावो अतिदुर्गम 
॥ २२४ ॥</p>
</section>
<section>
<p>सुकृतदुष्कृत समान समीं । तैं पाविजे कर्मभूमी 
।</p>
<p>तेंचि जैं पडे विषमीं । तैं स्वर्गगामी कां नरकीं 
॥ २२५ ॥</p>
</section>
<section>
<p>समानकर्मीं नरदेह जोडे । तरी समस्तां समबुद्धि 
न घडे ।</p>
<p>त्यां समांमाजीं विषम गाढें । जेणें पडे तें ऐका 
॥ २२६ ।</p>
<p>पापाचा एकु महाचिरा । पुण्यें जोखणीं चाराचुरा 
।</p>
<p>समान आलिया तुळाभारा । येणें जन्में नरा दृढ पापबुद्धी 
॥ २२७ ॥</p>
</section>
<section>
<p>वाळू आणि सुवर्ण । जोखितां झाल्याही समान ।</p>
<p>सोनियालागीं वेंचिती धन । वाळू ते जाण न घेती फुकट 
॥ २२८ ॥</p>
</section>
<section>
<p>एकाचें पुण्य अत्यंत थोर । पाप लहानसहान एकत्र ।
</p>
<p>करूनि जोखितां तुळाभार । समान साचार जैं होय ॥ २२९ 
॥</p>
</section>
<section>
<p>ऐसेनि कर्में जे जन्मती । त्यांसी पुण्यावरी अतिप्रीती 
।</p>
<p>पुण्य पाप दोनी झडती । तैं नित्यमुक्ति पाविजे ॥ 
२३० ॥</p>
</section>
<section>
<p>ऐशा अतिसूक्ष्म संकटीं । मनुष्यदेहीं होय भेटी 
।</p>
<p>तेथेंही अभिमान अति उठी । धन दारा दिठी विषयांच्या 
॥ २३१ ॥</p>
</section>
<section>
<p>मनुष्यदेहींचेनि आयुष्यें । विषयीं सायास करिती 
कैसे ।</p>
<p>अमृत दे‍ऊनि घे जैसें । तान्हें सावकाशें मृगजळ 
॥ २३२ ॥</p>
</section>
<section>
<p>गंधर्वनगरींचीं ठाणीं । घेतलीं दे‍ऊनि चिंतामणी 
।</p>
<p>तैशी लटिकियालागीं आटणी । विषयसाधनीं नरदेहा ॥ 
२३३ ॥</p>
</section>
<section>
<p>तोडूनि कल्पतरूंचे उद्यान । सायासीं तें वाहोनि 
रान ।</p>
<p>तेथें साक्षेपें पेरिली जाण । आणूनि आपण विजया जैशीं 
॥ २३४ ॥</p>
</section>
<section>
<p>तैसें नरदेहा ये‍ऊनि नरां । करिती आयुष्याचा मातेरा 
।</p>
<p>पूर्ण व्यवसायो शिश्नोदरां । उपहास निद्रा कां 
निंदा ॥ २३५ ॥</p>
</section>
<section>
<p>नित्य प्रपंचाची कटकट । सदा विषयांची खटपट ।</p>
<p>कदा आरायिल्या चोखट । स्वेच्छा सारीपाट खेळणें 
॥ २३६ ॥</p>
</section>
<section>
<p>नाना विनोद टवाळी । नित्य विषयांची वाचाळी ।</p>
<p>त्यासी जपतां रामनामावळी । पडे दांतखिळी असंभाव्य 
॥ २३७ ॥</p>
</section>
<section>
<p>घरा आली कामधेनु । दवडिती न पोसवे म्हणूनु ।</p>
<p>तेवीं श्रीरामनाम नुच्चारूनु । नाडला जनु नरदेहीं 
॥ २३८ ॥</p>
</section>
<section>
<p>करितां नरदेहीं अहंकार । तंव तो देहचि क्षणभंगुर 
।</p>
<p>देहीं देहवंता भाग्य थोर । जैं भगवत्पर भेटती ॥ २३९ 
॥</p>
</section>
<section>
<p>ज्यांसी भगवद्‌भक्तीची अति गोडी । त्यांवरी भगवंताची 
आवडी ।</p>
<p>त्यांची भेटी तैं होय रोकडी । जैं पुण्याच्या कोडी 
तिष्ठती ॥ २४० ॥</p>
</section>
<section>
<p>ज्यांचिया आवडीच्या लोभा । भगवंतु पालटें आला गर्भा 
।</p>
<p>दशावतारांची शोभा जाहली । पद्मनाभा ज्यांचेनि ॥ 
२४१ ॥</p>
</section>
<section>
<p>ऐसे कृष्णकृपासमारंभे । जे भगवंताचे वालभे ।</p>
<p>त्यांची भेटी तैंचि लाभे । जैं भाग्यें सुलभें पैं 
होती ॥ २४२ ॥</p>
</section>
<section>
<p>निष्कामता निजदृष्टी । अनन्त पुण्यकोट्यनुकोटी 
।</p>
<p>रोकड्या लाभती पाठोवाठीं । तैं होय भेटी हरिप्रियांची 
॥ २४३ ॥</p>
</section>
<section>
<p>व्याघ्रसिंहांचे दूध जोडे । चंद्रामृतही हाता चढे 
।</p>
<p>परी हरिप्रियांची भेटी नातुडे । दुर्लभ भाग्य गाढें 
मनुष्यां ॥ २४४ ॥</p>
</section>
<section>
<p>व्याघ्रसिंहदुधासाठी । अतिसबळता जोडे पुष्टी ।
</p>
<p>परी जन्ममरणांची तुटी । दुधासाठीं कदा नव्हे ॥ २४५ 
॥</p>
</section>
<section>
<p>म्हणती चंद्रामृत जो आरोगी । तो होय नित्य निरोगी 
।</p>
<p>मुख्य चंद्रचि क्षयरोगी । त्याचें अमृत निरोगी 
करी केवीं ॥ २४६ ॥</p>
</section>
<section>
<p>व्याघ्रसिंहदुग्धाचे शक्तीं । प्राणी जैं अजरामर 
होती ।</p>
<p>तैं तेणें दुग्धें जयांची उत्पत्ती । ते कां मरती 
व्याघ्रसिंह ॥ २४७ ॥</p>
</section>
<section>
<p>जैं हरिभक्तांची भेटी घडे । तैं न बाधी संसारसांकडें 
।</p>
<p>जन्ममरण समूळीं उडे । त्यांची भेटी आतुडे अतिभाग्यें 
॥ २४८ ॥</p>
</section>
<section>
<p>आजि मी भाग्यें सभाग्य पूर्ण । लाधलों तुमचें दर्शन 
।</p>
<p>तरी &quot;आत्यंतिक क्षेम&quot; कोण । तें कृपा करून मज सांगा 
॥ २४९ ॥</p>
</section>
<blockquote>
<section>
<p><br/></p>
<p>अत आत्यन्तिकं क्षेमं पृच्छामो भवतोऽनघाः ।</p>
<p>संसारेऽस्मिन्क्षणार्धोऽपि सत्सङ्गः शेवधिर्नृणाम्‌ 
॥ ३० ॥</p>
</section>
<p><br/></p>
</blockquote>
<section>
<p>म्हणों तुम्ही निष्पाप निर्मळ । तंव तुमचेनि दर्शनें 
तत्काळ ।</p>
<p>नासती सकळ कलिमळ । ऐसे निजनिर्मळ तुम्ही सर्व ॥ २५० 
॥</p>
</section>
<section>
<p>स्नान केलिया गंगा । पवित्र करी सकळ जगा ।</p>
<p>ते गंगाही निजपापभंगा । तुमचे चरणसंगा वांछीत ॥ 
२५१ ॥</p>
</section>
<section>
<p>तुमची दर्शनसंग-चिद्‌गंगा । अत्यंत दाटुगी माजीं 
जगा ।</p>
<p>दर्शनमात्रें ने भव भंगा । जन्ममरण पैं गा मग कैंचे 
॥ २५२ ॥</p>
</section>
<section>
<p>तेथें कायसा गंगेचा पडिपाडु । नाहीं तीर्थमहिमेसी 
पवाडु ।</p>
<p>तीर्थां भवदोष अवघडु । त्यांचा करी निवाडु दृष्टिसंगें 
॥ २५३ ॥</p>
</section>
<section>
<p>ऐशी पवित्रता प्रबळ । दृष्टि‍उत्संगी वाढवा सकळ 
।</p>
<p>आजि झालों मी अतिनिर्मळ । तुम्हीं दीनदयाळ मीनलेति 
॥ २५४ ॥</p>
</section>
<section>
<p>ऐसे पवित्र आणि कृपामूर्ति । भाग्यें लाधलो हे संगती 
।</p>
<p>सत्संगाची निजख्याती । सांगता श्रुति मौनावल्या 
॥ २५५ ॥</p>
</section>
<section>
<p>ब्रह्म निर्धर्म नेणे निजधर्मा । साधुमुखें ब्रह्मत्व 
ये ब्रह्मा ।</p>
<p>त्या सत्संगाचा महिमा । अतिगरिमा निरुपम ॥ २५६ ॥
</p>
<p>सत्संग म्हणों निधीसमान । निधि जोडल्या हारपे जाण 
।</p>
<p>सत्संगाचें महिमान । साधकां संपूर्ण सद्‌रूप करी 
॥ २५७ ॥</p>
</section>
<section>
<p>निधि सांपडलिया साङ्ग । अत्यंत वाढे विषयभोग ।</p>
<p>तैसा नव्हे जी सत्संग । निर्विषयें चांग सुखदाता 
॥ २५८ ॥</p>
</section>
<section>
<p>इंद्रियांवीण स्वानंदु । विषयांवीण परमानंदु ।
</p>
<p>ऐसा करिती निजबोधु । अगाध साधुनिजमहिमा ॥ २५९ ॥</p>
</section>
<section>
<p>निमिषार्ध होता सत्संग । तेणें संगें होय भवभंग 
।</p>
<p>यालागीं सत्संगाचें भाग्य । साधक सभाग्य जाणती 
॥ २६० ॥</p>
</section>
<section>
<p>संतचरणीं ज्यांचा भावो । भावें तुष्टती संत स्वयमेवो 
।</p>
<p>संतसन्निधिमात्रें पहावो । संसार वावो स्वयें होय 
॥ २६१ ॥</p>
</section>
<section>
<p>नाना विकार विषयविधी । संसारु सबळत्वें बाधी ।</p>
<p>त्या संसाराची अवधी । जाण त्रिशुद्धी सत्संग ॥ २६२ 
॥</p>
</section>
<section>
<p>दीपाचिये संगप्राप्ती । निःशेष कापुरत्वाची शांती 
।</p>
<p>तेवीं झालिया सत्संगती । संसारनिवृत्ति क्षणार्धें 
॥ २६३ ॥</p>
</section>
<section>
<p>ते तुमची सत्संगती । भाग्यें पावलों अवचितीं ।</p>
<p>&quot;आत्यंतिक क्षेम&quot; कैशा रितीं । प्राणी पावती 
तें सांगा ॥ २६४ ॥</p>
</section>
<section>
<p>आत्यंतिक क्षेमाचें वर्णन । जरी म्हणाल भागवतधर्म 
।</p>
<p>त्या धर्माचा अनुक्रम । साङ्ग सुगम सांगा जी ॥ २६५ 
॥</p>
</section>
<blockquote>
<section>
<p><br/></p>
<p>धर्मान्भागवतान्ब्रूत यदि नः श्रुतये क्षमम्‌ 
।</p>
<p>यैः प्रसन्नः प्रपन्नाय दास्यत्यात्मानमप्यजः 
॥ ३१ ॥</p>
</section>
<p><br/></p>
</blockquote>
<section>
<p>परिसावया भागवतधर्मीं । श्रवणाधिकारी असों जरी 
आम्ही ।</p>
<p>तरी कृपा करूनि तुम्हीं । सांगावे स्वामी सकळ धर्म 
॥ २६६ ॥</p>
</section>
<section>
<p>नवल या धर्मांची ख्याती । सप्रेम आदरितां प्रिती 
।</p>
<p>तेणें तुष्टोनियां श्रीपती । दे सेवकां हातीं आपणिया 
॥ २६७ ॥</p>
</section>
<section>
<p>&quot;अजन्मा&quot; या नामाची ख्याती । वेदशास्त्रीं मिरवी 
श्रीपती ।</p>
<p>तो भागवतधर्माचिया प्रीती । सोशी जन्मपंक्ती भक्तांचिया 
॥ २६८ ॥</p>
</section>
<section>
<p>एवं भागवतधर्मी जाण । जो कोणी अनन्य शरण ।</p>
<p>त्यासी तुष्टोनियां नारायण । निजात्मता पूर्ण स्वयें 
देतु ॥ २६९ ॥</p>
</section>
<section>
<p>जी भागवतधर्मश्रवणार्थ । मज अधिकारु जरी नसेल येथ 
।</p>
<p>तरी मी अनन्य शरणागत । आणि तुम्ही समस्त कृपाळू ॥ 
२७० ॥</p>
</section>
<section>
<p>भूतदयेचें निडारलेपण । तुमच्या ठायीं वोसंडे पूर्ण 
।</p>
<p>तुम्ही दयानिधि संपूर्ण । दीनोद्धरण तुमचेनी ॥ 
२७१ ॥</p>
</section>
<section>
<p>जेथ तुमची कृपा पूर्ण । तेथ न राहे जन्ममरण ।</p>
<p>सर्वाधिकार संपूर्ण । सहज आपण वोळंगे ॥ २७२ ॥</p>
</section>
<section>
<p>तंव तुमचे कृपेपरतें । आन सामर्थ्य नाहीं येथें 
।</p>
<p>ऐसें जाणोनियां निश्चितें । शरण तुम्हांतें मी 
आलों ॥ २७३ ॥</p>
</section>
<section>
<p>कायसी ज्ञातेपणाची लाज । येथें तुमचे कृपें माझें 
काज ।</p>
<p>ऐसें विदेहें प्रार्थूनि द्विज । चरणरज वंदिलें 
॥ २७४ ॥</p>
</section>
<section>
<p>ऐकोनि विदेहाचा नम्र प्रश्न । संतोषले नवही जण ।
</p>
<p>तेंचि श्रीमुखें नारद आपण । करी निरूपण वसुदेवा 
॥ २७५ ॥</p>
</section>
<blockquote>
<section>
<p><br/></p>
<cite><p>श्रीनारद उवाच ।</p></cite>
<p>एवं ते निमिना पृष्टा वसुदेव महत्तमाः ।</p>
<p>प्रतिपूज्याब्रुवन्प्रीत्या ससदस्यर्त्विजं 
नृपम्‌ ॥ ३२ ॥</p>
</section>
<p><br/></p>
</blockquote>
<section>
<p>जो जगाचि स्थिती गति जाणता । जो हरिहरांचा पढियंता 
।</p>
<p>जो निजात्मज्ञानें पुरता । तो झाला बोलता नारदु 
॥ २७६ ॥</p>
</section>
<section>
<p>नारद म्हणे वसुदेवा । विदेहें प्रश्न केला बरवा 
।</p>
<p>तेणें परमानंदु तेव्हां । त्या महानुभावां उलथला 
॥ २७७ ॥</p>
</section>
<section>
<p>संतोषोनि नवही मूर्ती । धन्य धन्य विदेहा म्हणती 
।</p>
<p>ऋत्विजही सादर परमार्थीं । सदस्य श्रवणार्थीं अतितत्पर 
॥ २७८ ॥</p>
</section>
<section>
<p>ऐसें दे‍ऊनि अनुमोदन । बोलते जाहले नवही जण ।</p>
<p>तेचि कथेचें निजलक्षण । नव प्रश्न विदेहाचे ॥ २७९ 
॥</p>
</section>
<section>
<p>भागवतधर्म भगवद्‌भक्त । माया कैसी असे नांदत ।</p>
<p>तिचा तरणोपाव येथ । केवीं पावत अज्ञानी ॥ २८० ॥</p>
</section>
<section>
<p>येथ कैचें असे परब्रह्म । कासया नांव म्हणिजे कर्म 
।</p>
<p>अवतारचरित्रसंख्या परम । अभक्तां अधमगति कैशी ॥ 
२८१ ॥</p>
</section>
<section>
<p>कोणे युगीं कैसा धर्म । सांगावा जी उत्तमोत्तम ।
</p>
<p>ऐसे नव प्रश्न परम । जनक सवर्म पुसेल ॥ २८२ ॥</p>
</section>
<section>
<p>ऐसे विदेहाचे प्रश्न । अनुक्रमें नवही जण ।</p>
<p>उत्तर देती आपण । तयांत प्रथम प्रश्न कवि सांगे ॥ 
२८३ ॥</p>
</section>
<blockquote>
<section>
<p><br/></p>
<cite><p>श्रीकविरुवाच ।</p></cite>
<p>मन्येऽकुतश्चिद्‌ भयमच्युतस्य</p>
<p>पादाम्बुजोपासनमत्र नित्यम्‌ ।</p>
<p>उद्विग्नबुद्धेरसदात्मभावात्‌</p>
<p>विश्वात्मना यत्र निवर्तते भीः ॥ ३३ ॥</p>
</section>
<p><br/></p>
</blockquote>
<section>
<p>रायें पुशिलें &quot;आत्यन्तिक क्षेम&quot; । तदर्थीं कवि 
ज्ञाता परम ।</p>
<p>तो आत्यंतिक क्षेमाचें वर्म । भागवतधर्म प्रतिपादी 
॥ २८४ ॥</p>
</section>
<section>
<p>ऐक राया नवलपरी । आपुला संकल्प आपणा वैरी ।</p>
<p>देहबुद्धी वाढवूनि शरीरीं अतिदृढ करी भवभया ॥ २८५ 
॥</p>
</section>
<section>
<p>जयापाशीं देहबुद्धी । त्यासी सुख नाहीं त्रिशुद्धी 
।</p>
<p>ते बुडाले द्वंद्वसंधीं । आधिव्याधिमहार्णवीं 
॥ २८६ ॥</p>
</section>
<section>
<p>जे देहबुद्धीपाशीं । सकळ दुःखांचिया राशी ।</p>
<p>महाभयाचीं भूतें चौपाशीं । अहर्निशीं झोंबती ॥ 
२८७ ॥</p>
</section>
<section>
<p>देहबुद्धीचिया नरा । थोर चिंतेचा अडदरा ।</p>
<p>संकल्पविकल्पांचा मारा । ममताद्वारा अनिवार ॥ २८८ 
॥</p>
</section>
<section>
<p>देहबुद्धीमाजीं सुख । अणुमात्र नाहीं देख ।</p>
<p>सुख मानिती ते महामूर्ख । दुःखजनक देहबुद्धी ॥ २८९ 
॥</p>
</section>
<section>
<p>दीपाचे मिळणीपाशीं । केवळ दुःख पतंगासी ।</p>
<p>तरी आलिंगूं धांवे त्यासी । तेवीं विषयांसी देहबुद्धी 
॥ २९० ॥</p>
</section>
<section>
<p>ऐशी असंत देहबुद्धी कुडी । वाढवी विषयांची गोडी 
।</p>
<p>तेथें महाभयाची जोडी । जन्ममरणकोडी अनिवार ॥ २९१ 
॥</p>
</section>
<section>
<p>एवढा अनिवार संताप । देहबुद्धीपाशीं महापाप ।</p>
<p>जाणोनि धरी जो अनुताप । विषयीं अल्प गुंतेना ॥ २९२ 
॥</p>
</section>
<section>
<p>धरितां विषयांची गोडी । भोगाव्या जन्ममरणकोडी ।
</p>
<p>येणें भयें विषय वोसंडी । इंद्रियांतें कोंडी अतिनेमें 
॥ २९३ ॥</p>
</section>
<section>
<p>इंद्रियें कोंडितां न कोंडती । विषय सांडितां न 
सांडती ।</p>
<p>पुढतपुढती बाधूं येती । यालागी हरिभक्ती द्योतिली 
वेदें ॥ २९४ ॥</p>
</section>
<section>
<p>इंद्रियें कोंडावीं न लगती । सहजें राहे विषयासक्ती 
।</p>
<p>एवढें सामर्थ्य हरिभक्तीं । जाण निश्चितीं नृपवर्या 
। २९५ ॥</p>
</section>
<section>
<p>योगी इंद्रियें कोंडती । तीं भक्त लाविती भगवद्‌भक्तीं 
।</p>
<p>योगी विषय जे त्यागितीं । ते भक्त अर्पिती भगवंतीं 
॥ २९६ ॥</p>
</section>
<section>
<p>योगी विषय त्यागिती । त्यागितां देह दुःखी होती 
।</p>
<p>भक्त भगवंतीं अर्पिती । तेणें होती नित्यमुक्त 
॥ २९७ ॥</p>
</section>
<section>
<p>हें नव्हे म्हणती विकल्पक । याचिलागीं येथें देख 
।</p>
<p>&quot;कायेन वाचा&quot; हा श्लोक । अर्पणद्योतक बोलिजेला 
॥ २९८ ॥</p>
</section>
<section>
<p>दारा सुत गृह प्राण । करावे भगवंतासी अर्पण ।</p>
<p>हे भागवतधर्म पूर्ण । मुख्यत्वें &quot;भजन&quot; यां नांव 
॥ २९९ ॥</p>
</section>
<section>
<p>अकराही इंद्रियवृत्ती । कैशा लावाव्या भगवद्‌भक्ती 
।</p>
<p>ऐक राया तुजप्रती । संक्षेपस्थिती सांगेन ॥ ३०० 
॥</p>
</section>
<section>
<p>’मनें’ करावें हरीचें ध्यान । ’श्रवणें’ करावें 
कीर्तिश्रवण ।</p>
<p>’जिव्हेनें’ करावे नामस्मरण । हरिकिर्तन अहर्निशी 
॥ ३०१ ॥</p>
</section>
<section>
<p>’करीं’ करावे हरिपूजन । ’चरणीं’ देवालयगमन ।</p>
<p>’घ्राणी’ तुलसी आमोदग्रहण । जिंहीं हरिचरण पूजिले 
॥ ३०२ ॥</p>
</section>
<section>
<p>नित्य निर्माल्य मिरवे शिरीं । चरणतीर्थें अभ्यंतरीं
</p>
<p>हरिप्रसाद ज्याचे उदरीं । त्या देखोनि दूरी भवभय 
पळें ॥ ३०३ ॥</p>
</section>
<section>
<p>वाढतेनि सद्‌भावें जाण । चढतेनि प्रेमें पूर्ण 
।</p>
<p>अखंड ज्यासी श्रीकृष्णभजन । त्यासी भवबंधन असेना 
॥ ३०४ ॥</p>
</section>
<section>
<p>सकल भयांमाजीं थोर । भवभय अतिदुर्धर ।</p>
<p>तेंही हरिभक्तीसमोर । बापुडें किंकर केवीं राहे 
॥ ३०५ ॥</p>
</section>
<section>
<p>करितां रामकृष्णस्मरण । उठोनि पळे जन्ममरण ।</p>
<p>तेथें भवभयाचें तोंड कोण । धैर्यपण धरावया ॥ ३०६ 
॥</p>
</section>
<section>
<p>जेथें हरिचरणभजनप्रीती । तेथें भवभयाची निवृत्ती 
।</p>
<p>परम निर्भय भगवद्‌भक्ती । आमुच्या मतीं निजनिश्चयो 
॥ ३०७ ॥</p>
</section>
<section>
<p>कृतनिश्चयो आमुचा जाण । येथें साक्षी वेद-शास्त्र-पुराण 
।</p>
<p>सर्वात्मना भगवद्‌भजन । निर्भयस्थान सर्वांसी 
॥ ३०८ ॥</p>
</section>
<section>
<p>असो वेद शास्त्र पुराण । स्वमुखें बोलिला श्रीकृष्ण 
।</p>
<p>मी सर्वथा भाक्ति‍आधीन । भक्तिप्रधान भगवद्वा्क्य 
॥ ३०९ ॥</p>
</section>
<section>
<p>उभवूनियां चारी बाह्या । निजात्मप्राप्तीच्या 
उपाया ।</p>
<p>&quot;भक्त्याहमेकया ग्राह्यः&quot; । बोलिला लवलाह्यां 
श्रीकृष्ण ॥ ३१० ॥</p>
</section>
<blockquote>
<section>
<p><br/></p>
<p>ये वै भगवता प्रोक्ता उपाया ह्यात्मलब्धये ।</p>
<p>अञ्जः पुंसामविदुषां विद्धि भागवतान्‌ हि तान्‌ 
॥ ३४ ॥</p>
</section>
<p><br/></p>
</blockquote>
<section>
<p>न करितां वेदशात्रव्युत्पत्ति । ऐशिया अज्ञानां 
निजात्मप्राप्ती ।</p>
<p>सुगम जोडे ब्रह्मस्थिती । यालागीं हरिभक्ती प्रकाशिली 
देवें ॥ ३११ ॥</p>
</section>
<section>
<p>न करितां वेदशात्रपठण । जड मूढ म्हणाल तरले कोण ।
</p>
<p>उन्मत्तगजेंद्र‌उद्धरण । गर्भसंरक्षण परिक्षितीचें 
॥ ३१२ ॥</p>
</section>
<section>
<p>अंबरीषगर्भनिवारण । करावया भक्तीच कारण ।</p>
<p>&quot;अहं भक्तपराधीनः&quot; । स्वमुखें नारायण बोलिला 
॥ ३१३ ॥</p>
</section>
<section>
<p>वनचर वानर नेणों किती । उद्धरले भगवद्‌भक्तीं ।
</p>
<p>अस्वलें तारावया निश्चितीं । विवरीं जांबवती भक्तीस्तव 
वरिली ॥ ३१४ ॥</p>
</section>
<section>
<p>जाण पां अविवेकी केवळ । गौळी गोधनें गोपाळ ।</p>
<p>तेही उद्धरिले सकळ । श्रीकृष्णसखे प्रबळ अनन्यप्रीतीं 
॥ ३१५ ॥</p>
</section>
<section>
<p>शास्त्रविरुद्ध अविवेकस्थिती । जारभावें श्रीकृष्णप्रीती 
।</p>
<p>गोपी उद्धरिल्या नेणों किती । अनन्यभक्तिसख्यत्वें 
॥ ३१६ ॥</p>
</section>
<section>
<p>न करितां नाना व्युत्पत्ती । सुगमोपायें ब्रह्मप्राप्ती 
।</p>
<p>अबळें तारावया निश्चितीं । भगवंतें निजभक्ति प्रगट 
केली ॥ ३१७ ॥</p>
</section>
<section>
<p>तें हें राया भगवत जाण । मुख्यत्वें भक्तिप्रधान 
।</p>
<p>भावें करितां भगवद्‌भजन । अज्ञान जन उद्धरती ॥ ३१८ 
॥</p>
</section>
<section>
<p>हें भागवत नव्हे नव्हे । अज्ञानालागीं निजपव्हे 
।</p>
<p>भवाब्धि तरावया भजनभावें । महानाव देवें निर्माण 
केली ॥ ३१९ ॥</p>
</section>
<section>
<p>भागवताचे महानावे । जे रिघाले भजनभावें ।</p>
<p>त्यांसी भवभयाचे हेलावे । भजनस्वभावें न लागती 
॥ ३२० ॥</p>
</section>
<section>
<p>स्त्रीशूद्रादि आघवे । घालूनियां ये नावे ।</p>
<p>एकेच खेपे स्वयें न्यावे । भजनभावें परतीरा ॥ ३२१ 
॥</p>
</section>
<section>
<p>जे आवलितां भावबळें । तोडी कर्माकर्मक्रूरजळें 
।</p>
<p>स्वबोधाचेनि पाणिढाळें । काढिती एक वेळे निजात्मतीरा 
॥ ३२२ ॥</p>
</section>
<section>
<p>वैराग्याचे निजनावाडे । अढळ बसले चहूंकडे ।</p>
<p>विषयांचे आदळ रोकडे । चुकवूनि धडपुडे काढिती कांठा 
॥ ३२३ ॥</p>
</section>
<section>
<p>संचितक्रियमाणांच्या लाटा । मोडोनि लाविती नीट 
वाटा ।</p>
<p>वेंचूनि प्रारब्धाचा सांठा । निजात्मतटा काढिती 
॥ ३२४ ॥</p>
</section>
<section>
<p>तेथ गुरुवचन साचोकारें । सांभाळित उणेंपुरें ।</p>
<p>भूतदयेचेनि दोरें । निजनिर्धारें वोढिती ॥ ३२५ 
॥</p>
</section>
<section>
<p>तंव एका‌एक एकसरीं । काढिली परात्परतीरीं ।</p>
<p>तंव प्रत्यावृत्ती येरझारी । आत्मसाक्षात्कारीं 
खुंटली ॥ ३२६ ॥</p>
</section>
<section>
<p>येथ धरिला पुरे भावो । तैं बुडणेंचि होय वावो ।</p>
<p>मग टाकावो जो ठावो । तो स्वयमेवो आपण होय ॥ ३२७ ॥</p>
</section>
<section>
<p>येथ पव्हणयावीण तरणें । प्रयासेंवीण प्राप्ति घेणें 
।</p>
<p>सुखोपायें ब्रह्म पावणें । यालागीं नारायणें प्रकाशिली 
भक्ती ॥ ३२८ ॥</p>
</section>
<section>
<p>भागवतधर्माचिये स्थिती । बाळीं भोळीं भवाब्धि तरती 
।</p>
<p>सुखोपायें ब्रह्मप्राप्ती । तेचि श्लोकार्थीं 
विशद सांगे ॥ ३२९ ॥</p>
</section>
<blockquote>
<section>
<p><br/></p>
<p>यानास्थाय नरो राजन्‌ न प्रमाद्येत कर्हिचित्‌ 
।</p>
<p>धावन्निमील्य वा नेत्रे न स्खलेन्न पतेदिह ॥ ३५ 
॥</p>
</section>
<p><br/></p>
</blockquote>
<section>
<p>जो श्रुतिस्मृती नेणता । भावें भजे भगवत्पथा ।</p>
<p>त्यासी विधिनिषेधबाधकता । स्वप्नींही सर्वथा प्रमादु 
न घडे ॥ ३३० ॥</p>
</section>
<section>
<p>सद्‌भावेंसीं सप्रेम । आचरितां भागवतधर्म ।</p>
<p>बाधूं न शके कर्माकर्म । भावें पुरुषोत्तम संतुष्ट 
सदा ॥ ३३१ ॥</p>
</section>
<section>
<p>श्रुतिस्मृति हे दोन्ही डोळे । येणेंवीण जे आंधळे 
।</p>
<p>तेही हरिभजनी धांवतां भावबळें । पडे ना आडखुळें 
सप्रेमयोगें ॥ ३३२ ॥</p>
</section>
<section>
<p>प्रेमेंवीण श्रुतिस्मृतिज्ञान । प्रेमेंवीण ध्यानपूजन 
।</p>
<p>प्रेमेंवीण श्रवण कीर्तन । वृथा जाण नृपनाथा ॥ ३३३ 
॥</p>
</section>
<section>
<p>माता देखोनि प्रेमभावें । बालक डोळे झांकूनि धांवे 
।</p>
<p>तें धांवेसवें झेंपावे । अति सद्‌भावे निजमाता 
॥ ३३४ ॥</p>
</section>
<section>
<p>जैसा सप्रेम जो भजे भक्तु । त्या भजनासवें भगवंतु 
।</p>
<p>भुलला चाले स्वानंदयुक्तु । स्वयें सांभाळितु पदोपदीं 
॥ ३३५ ॥</p>
</section>
<section>
<p>ऐसे आचरितां भागवतधर्म । बाधूं न शके कर्माकर्म 
।</p>
<p>कर्मासी ज्याची आज्ञा नेम । तो पुरुषोत्तम भजनामाजीं 
॥ ३३६ ॥</p>
</section>
<section>
<p>ऐसा भागवतधर्में गोविंदु । तुष्टला चाले स्वानंदकंदु 
।</p>
<p>तेथें केवीं रिघे विधिनिषेधु । भक्तां प्रमादु 
न कदा बाधी ॥ ३३७ ॥</p>
</section>
<section>
<p>जेवीं कां स्वामीचिया बाळा । अवरोधु न करवे द्वारपाळा 
।</p>
<p>तेवीं भागवतधर्मभजनशीळा । कर्मार्गळा बाधूं न शके 
॥ ३३८ ॥</p>
</section>
<section>
<p>ज्यासी भगवद्‌भजनीं विश्वासु । विधिनिषेधु त्याचा 
दासु ।</p>
<p>देखोनि निजभजनविलासु । स्वयें जगन्निवासु सुखावे 
॥ ३३९ ॥</p>
</section>
<section>
<p>भागवतधर्में राहे कर्म । तंव तंव सुखावे पुरुषोत्तम 
।</p>
<p>सप्रेमभक्ता बाधी कर्म । हा वृथा भ्रम भ्रांतांसी 
॥ ३४० ॥</p>
</section>
<section>
<p>कर्म करूं पावे प्रमादु । तंव प्रमादीं प्रगटे गोविंदु 
।</p>
<p>यलागीं विधिनिषेधु । न शकती बाधूं हरिभक्तां ॥ ३४१ 
॥</p>
</section>
<section>
<p>अजामिळा कर्मबाध । यमपाशीं बांधितां सुबद्ध ।</p>
<p>तेथें प्रगटोनि गोविंद । केला अतिशुद्ध नाममात्रें 
॥ ३४२ ॥</p>
</section>
<section>
<p>स्वधर्म कर्म हेच दोनी । निजसत्ता भोयी करूनी ।</p>
<p>जो पहुडे भजनसुखासनीं । तो पडे तैं दंडणी स्वधर्म-कर्मां 
॥ २४३ ॥</p>
</section>
<section>
<p>भजनप्रतापसत्तलक्षणें । स्वधर्मकर्मां ऐसें दंडणें 
।</p>
<p>वर्णाश्रमांचा ठावो पुसणें । होळी करणें कर्माची 
॥ ३४४ ॥</p>
</section>
<section>
<p>एवं भागवतधर्में जे सेवक । स्वधर्मकर्म त्यांचें 
रंक ।</p>
<p>तें राहों न शके त्यांसन्मुख । मा केवीं बाधक हों 
शकेल ॥ ३४५ ॥</p>
</section>
<section>
<p>कैसे कैसे भागवतधर्म । केवीं भगवंती अर्पे कर्म 
।</p>
<p>अतिगुह्य उत्तमोत्तम । निजभजनवर्म ऐक राया ॥ ३४६ 
॥</p>
</section>
<blockquote>
<section>
<p><br/></p>
<p>कायेन वाचा मनसेन्द्रियैर्वा</p>
<p>बुद्ध्यात्मना वानुसृतस्वभावात्‌ ।</p>
<p>करोति यद्यत्सकलं परस्मै</p>
<p>नारायणायेति समर्पयेत्तत्‌ ॥ ३६ ॥</p>
</section>
<p><br/></p>
</blockquote>
<section>
<p>हेतुक अथवा अहेतुक । वैदिक लौकिक स्वाभाविक ।</p>
<p>भगवंतीं अर्पे सकळिक । या नांव देख &quot;भागवतधर्म&quot; 
॥ ३४७ ॥</p>
</section>
<section>
<p>उदकीं तरंग अतिचपळ । जिकडे जाय तिकडे जळ ।</p>
<p>तैसें भक्ताचें कर्म सकळ । अर्पे तत्काळ भगवंतीं 
॥ ३४८ ॥</p>
</section>
<section>
<p>ये श्लोकींचें व्याख्यान । पहिलें मानसिक अर्पण 
।</p>
<p>पाठीं इंद्रियें बुद्धि अभिमान । कायिक जाण श्लोकान्वयें 
॥ ३४९ ॥</p>
</section>
<section>
<p>भागवतधर्माची निजस्थिती । मन बुद्धि चित्त अहंकृती 
।</p>
<p>आदिकरूनि इंद्रियवृत्ती । भगवंतीं अर्पिती तें 
ऐक ॥ ३५० ॥</p>
</section>
<section>
<p>बाधूं न शके स्वधर्मकर्म । ऐक राया त्याचें वर्म 
।</p>
<p>मनीं प्रगटला पुरुषोत्तम । अतिनिःसीम निजबोधें 
॥ ३५१ ॥</p>
</section>
<section>
<p>म्हणोनि संकल्पविकल्प । अवघे झाले भगवद्‌रूप ।</p>
<p>यालागीं भक्त नित्य निष्पाप । सत्यसंकल्प हरिदास 
॥ ३५२ ॥</p>
</section>
<section>
<p>जेवीं बुद्धिबळांचा खेळ । राजा प्रधान गजदळ ।</p>
<p>अवघे काष्ठचि केवळ । तेवीं संकल्प सकळ भगवद्‌रूप 
॥ ३५३ ॥</p>
</section>
<section>
<p>जो जो संपल्प कामी कामु । तो तो होय आत्मारामु ।</p>
<p>तेथ भजनाचा संभ्रमु । अतिनिःसीमु स्वयें वाढें 
॥ ३५४ ॥</p>
</section>
<section>
<p>जागृति सुषुप्ती स्वप्न । तिहीं अवस्थां होय भजन 
।</p>
<p>तेथ अखंड अनुसंधान । निजबोधें पूर्ण ठसावलें अंगीं 
॥ ३५५ ॥</p>
</section>
<section>
<p>मना होतां समाधान । समाधानें अधिक भजन ।</p>
<p>पूर्ण बाणलें अनुसंधान । ध्येय-ध्याता-ध्यान समरसें 
भजे ॥ ३५६ ॥</p>
</section>
<section>
<p>तूर्या साक्षी उन्मनी । याही लाविल्या भगवद्‌भजनीं 
।</p>
<p>जंववरी अवस्थापणीं । आप‌आपणीं मुकल्या नाहीं ॥ 
३५७ ॥</p>
</section>
<section>
<p>ऐसा भावनेवीण उपजे भावो । तो तो तत्काळ होय देवो 
।</p>
<p>मग अर्पणाचा नवलावो । न अर्पितां पहा हो स्वयें होय 
॥ ३५८ ॥</p>
</section>
<section>
<p>स्वरूपें मिथ्या केलें स्वप्न । जागृती सोलूनि 
काढिलें ज्ञान ।</p>
<p>निवडोनि सुषुप्तिसुखसमाधान । तिहींतें पूर्ण एकत्र 
केलें ॥ ३५९ ॥</p>
</section>
<section>
<p>तये स्वरूपीं सगळें मन । स्वयेंचि करी निजात्मार्पण 
।</p>
<p>तेथींचें सुखसमाधान । भक्त सज्ञान जाणती स्वयें 
॥ ३६० ॥</p>
</section>
<section>
<p>यापरी मानसिक जाण । सहज स्वरूपीं होय अर्पण ।</p>
<p>आतां इंद्रियांचें समर्पण । होय तें लक्षण ऐक राया 
॥ ३६१ ॥</p>
</section>
<section>
<p>दीपु लाविजे गृहाभीतरीं । तोचि प्रकाशे गवाक्षद्वारीं 
।</p>
<p>तेवीं मनीं प्रगटला श्रीहरी । तोचि इंद्रियांतरीं 
भजनानंदु ॥ ३६२ ॥</p>
</section>
<section>
<p>तेचि इंद्रियव्यापार । सांगिजती सविस्तर ।</p>
<p>स्वाभाविक इंद्रियव्यवहार । भजनतत्पर परब्रह्मीं 
॥ ३६३ ॥</p>
</section>
<section>
<p>जंव दृष्टि देखे दृश्यातें । तंव देवोचि दिसे तेथें 
।</p>
<p>यापरी दृश्यदर्शनातें । अर्पी भजनसत्ते दृष्टीचा 
विषयो ॥ ३६४ ॥</p>
</section>
<section>
<p>दृश्य द्रष्टा आणि दृष्टी । देखतां तिन्ही एकवटी 
।</p>
<p>सहजें ब्रह्मार्पण ते दृष्टी । भक्त जगजेठी यापरी 
अर्पी ॥ ३६५ ॥</p>
</section>
<section>
<p>दृश्य प्रकाशी दृश्यपणें । तेंचि दृष्टीमाजीं होय 
देखणें ।</p>
<p>ऐसेनि अभिन्नपणें । दर्शनार्पणें भजती भक्त ॥ ३६६ 
॥</p>
</section>
<section>
<p>हे एकपणीं तीनही भाग । तिन्हीमाजीं एक अंग ।</p>
<p>ऐसें जें देखणें चांग । त्याचि अर्पणें साङ्ग सहजें 
अर्पी ॥ ३६७ ॥</p>
</section>
<section>
<p>नाना पदार्थ प्रांजळे । नीच नवे देखती डोळे ।</p>
<p>परी अर्पणाचे सोहळे । निजात्ममेळें अर्पिती स्वयें 
॥ ३६८ ॥</p>
</section>
<section>
<p>यापरी दृष्टीचें दर्शन । भक्त करिती ब्रह्मार्पण 
।</p>
<p>आतां श्रवणाचें अर्पण । अर्पी तें लक्षण ऐक राया 
॥ ३६९ ॥</p>
</section>
<section>
<p>जो बोलातें बोलविता । तोचि श्रवणीं झाला श्रोता 
।</p>
<p>तोच अर्थावबोधु जाणता । तेथें ब्रह्मार्पणता सहजेंचि 
॥ ३७० ॥</p>
</section>
<section>
<p>शब्दु शब्दत्वें जंव उठी । तंव शब्दविता प्रगटे 
पाठींपोटीं ।</p>
<p>तेणें अकृत्रिम भजन उठी । ब्रह्मार्पणमिठी श्रवणीं 
पडे ॥ ३७१ ॥</p>
</section>
<section>
<p>शब्दबोलासवें अर्थवाढी । तंव शब्दविता घे शब्दार्थगोडी 
।</p>
<p>तेणें हरिभजनीं आवडी । स्वयें उठी गाढी श्रवणार्पणेंसीं 
॥ ३७२ ॥</p>
</section>
<section>
<p>शब्द जंव कानीं पडे । तंव शब्दार्थें भजन वाढें ।
</p>
<p>बोलवित्याच्या अंगा घडे । अर्पण उघडें करितांचि 
॥ ३७३ ॥</p>
</section>
<section>
<p>बोलासी जो बोलविता । त्यासीं दृढ केली एकात्मता 
।</p>
<p>तें भजन चढे श्रवणाच्या हाता । ब्रह्मार्पणता निजयोगें 
॥ ३७४ ॥</p>
</section>
<section>
<p>सद्‌गुरुवचन पडतां कानीं । मनाचे मनपण विरे मनीं 
।</p>
<p>तेंचि श्रवण ब्रह्मार्पणीं । भगवद्‌भजनीं सार्थकता 
॥ ३७५ ॥</p>
</section>
<section>
<p>श्रवणेंचि यापरी श्रवण । करितां उठिलें ब्रह्मार्पण 
।</p>
<p>हेतुरहित भगवद्‌भजन । स्वभावें जाण स्वयें होत 
॥ ३७६ ॥</p>
</section>
<section>
<p>भजनें तुष्टला जगन्निवास । होय वासाचा निजवास ।
</p>
<p>मग घ्राणद्वारा परेश । भोगी सुवास ब्रह्मार्पणेंसीं 
॥ ३७७ ॥</p>
</section>
<section>
<p>जो सुमना सुमनपण जोडी । तो घ्राणाचेंही घ्राण होय 
आवडी ।</p>
<p>मग नाना सुवासपरवडी । ब्रह्मार्पणप्रौढीं निजभोग 
अर्पी ॥ ३७८ ॥</p>
</section>
<section>
<p>वासाचा अवकाश होय आपण । घ्राणीं ग्राहकपणें जाण 
।</p>
<p>तो भोगुचि स्वयें संपूर्ण । कृष्णार्पण सहज होतु 
॥ ३७९ ॥</p>
</section>
<section>
<p>रसना रस सेवूं जाये । तंव रसस्वादु देवचि होये ।</p>
<p>मग रसनेमाजीं ये‍ऊनि राहे । ब्रह्मार्पणें पाहे 
रसभोगवृत्ती ॥ ३८० ॥</p>
</section>
<section>
<p>जे जे रसना सेवी गोडी । ते ते हरिरूपें धडफुडी ।</p>
<p>स्वादा ये‍ऊनि रोकडी । ब्रह्मार्पणपरवडी निजभोग 
अर्पी ॥ ३८१ ॥</p>
</section>
<section>
<p>रस-रसना-रसस्वादु । त्रिविधभेदें निज‌अभेदु ।</p>
<p>रससेवनीं परमानंदु । स्वानंदकंदु वोसंडे ॥ ३८२ 
॥</p>
</section>
<section>
<p>कटु मधुर नाना रस । रसना सेवी सावकाश ।</p>
<p>परी ते अवघा ब्रह्मरस । स्वादीं सुरस परमानंदु ॥ 
३८३ ॥</p>
</section>
<section>
<p>यापरी रसीं रसना । भोगें रतली कृष्णार्पणा ।</p>
<p>आतां स्पर्शविषयरचना । अर्पे ब्रह्मार्पणा तें 
ऐक राया ॥ ३८४ ॥</p>
</section>
<section>
<p>स्पर्श घे‍ईजे निजदेहीं । तंव देहींच प्रगटे विदेही 
।</p>
<p>मग स्पर्शी जें जें कांहीं । तो तो भोगु पाहीं ब्रह्मार्पणें 
उठी ॥ ३८५ ॥</p>
</section>
<section>
<p>स्पर्शास्पर्शें जें स्पर्शिजे । तंव स्पर्शावया 
नाडळे दुजें ।</p>
<p>तेणें एकपणाचेनि व्याजें । कृष्णार्पणवोजें भजन 
प्रगटे ॥ ३८६ ॥</p>
</section>
<section>
<p>तेथ जो जो घे‍ईजे पदार्थु । तो तो पदार्थु होय समर्थु 
।</p>
<p>तेणेंचि भजनें परमार्थु । निजस्वार्थु निजभक्तां 
॥ ३८७ ॥</p>
</section>
<section>
<p>द्यावया कांहीं देवा जाये । तंव देतां भजन कैसें 
होये ।</p>
<p>देतें घेतें दान स्वयें । देवोचि होये निजांगें 
॥ ३८८ ॥</p>
</section>
<section>
<p>जे‍उतें जे‍उतें चालवी पाये । तो तो मार्गु देवोचि 
होये ।</p>
<p>मग पा‍उला पा‍उलीं पाहे । निजभजन होये ब्रह्मार्पणेंशीं 
॥ ३८९ ॥</p>
</section>
<section>
<p>चरणा चरणा निजगती । तोचि निजांगें क्षितीची क्षिती 
।</p>
<p>चालतां तैशिया युक्ती । सहज ब्रह्मस्थिति निजकर्में 
अर्पी ॥ ३९० ॥</p>
</section>
<section>
<p>बोल बोलवितिया वदनीं भेटी । बोलणें लाजे त्याचिया 
दृष्टी ।</p>
<p>ते लाज गिळून बोलणें उठी । निजभजनपुष्टी ब्रह्मार्पणेंसी 
॥ ३९१ ॥</p>
</section>
<section>
<p>शब्द मावळे निःशब्दीं । निःशब्दचि बोलिजे शब्दीं 
।</p>
<p>तोचि अर्पणाचा विधी । जाण त्रिशुद्धी समर्पितेनिशीं 
॥ ३९२ ॥</p>
</section>
<section>
<p>बोलु बोलविता बोला‍आंतु । तो बोलु अर्पणेंसींच 
येतु ।</p>
<p>ऐसा शब्देंचि भजनार्थु । प्रकटे परमार्थु ब्रह्मार्पणेंसीं 
॥ ३९३ ॥</p>
</section>
<section>
<p>ऐसा मनें-कर्में-वचनें । जो दृढावला भगवद्‍भजनें 
।</p>
<p>तेंचि भजन अभिमानें । निजनिर्वाणें दृढ धरी ॥ ३९४ 
॥</p>
</section>
<section>
<p>तरंग समुद्रा‍आंतौता । म्हणे माझेनि मेघु तत्त्वतां 
।</p>
<p>जगातें निवविता जीवविता । तृषा हरिता चातकांची 
॥ ३९५ ॥</p>
</section>
<section>
<p>माझेनि सस्यें पिकतीं । माझेनि सरिता उसळती ।</p>
<p>मागुती मजमाजीं मिळती । समरसती सिंधुत्वें ॥ ३९६ 
॥</p>
</section>
<section>
<p>तेवीं मुळींचें पूर्णपण । पावोनि भजे अभिमान ।</p>
<p>त्याचे भजनाचें लक्षण । सावधान अवधारीं ॥ ३९७ ॥</p>
</section>
<section>
<p>म्हणे मी सकललोककर्ता । कर्म करोनि अकर्ता ।</p>
<p>मी सर्वभोगभोक्ता । नित्य अभोक्ता मी एकु ॥ ३९८ ॥
</p>
<p>सकळ लोकीं माझी सत्ता । सकळीं सकळांचा नियंता ।</p>
<p>सकळां सकळत्वें मी प्रकाशिता । होय मी शास्ता सकळिकांचा 
॥ ३९९ ॥</p>
</section>
<section>
<p>सकळां भूतीं मी एकु । मीचि व्याप्य व्यापकु ।</p>
<p>जनिता जनयिता जनकु । न होनि अनेकु जगद्‌रूप मी ॥ 
४०० ॥</p>
</section>
<section>
<p>मी देवांचा आदिदेवो । देवीं देवपणा माझाचि भावो 
।</p>
<p>व्ययामाजीं मी अज अव्ययो । अक्षरीं अक्षरभावो माझेनि 
अंगें ॥ ४०१ ॥</p>
</section>
<section>
<p>ईश्वरीं जे जे सत्ता । ते ते माझी सामर्थ्यता ।</p>
<p>भगवंतीं भगवंतता । जाण तत्त्वतां माझेनि ॥ ४०२ ॥
</p>
<p>मी आपरूपीं आपु । मी प्रकृतिपुरुषांचा बापु ।</p>
<p>सृष्टिरचनेचा संकल्पु । निर्विकल्पु पैं माझा ॥ 
४०३ ॥</p>
</section>
<section>
<p>मी आदीची अनादि आदी । मी समाधीची निजसमाधी ।</p>
<p>निजशुद्धीसी माझेनि शुद्धी । यापरी त्रिशुद्धी 
अभिमानार्पण ॥ ४०४ ॥</p>
</section>
<section>
<p>मी अजन्मा न जन्मोनि जन्में । मी अकर्मा न करोनि 
करीं कर्में ।</p>
<p>माझेनि योगें पुरुषोत्तमें । पाविजे महिमे उत्तमत्वाचे 
॥ ४०५ ॥</p>
</section>
<section>
<p>सच्छब्दें माझें अंग । चिच्छब्दें मीचि चांग ।</p>
<p>न होनिया तिन्ही भाग । आनंद निर्व्यंग तोचि मी ॥ 
४०६ ॥</p>
</section>
<section>
<p>माझेनि सूर्यदृष्टी डोळस । मजमाजीं चिदाकाशाचा 
अवकाश ।</p>
<p>माझेनि अंगें जगन्निवास । सावकाश नांदतु ॥ ४०७ ॥
</p>
<p>अजा अजपणें मी अज । निःशेष निर्बीजां मी बीज ।</p>
<p>माझेनि निजांगें निज । निजभोज स्वयें नाचे ॥ ४०८ 
॥</p>
</section>
<section>
<p>अधिष्ठाना मजमाजीं अधिवासु । मी जगदीशाचा पूर्ण 
ईशु ।</p>
<p>मी परम पुरुषाचाही पुरुषु । परेशा परेशु मीच स्वयें 
॥ ४०९ ॥</p>
</section>
<section>
<p>असंत माझेनि संत होये । अचित्‌ माझेनि चिदत्व लाहे 
।</p>
<p>निजानन्दासीही पाहें । आनंदु निर्वाहे माझेनि ॥ 
४१० ॥</p>
</section>
<section>
<p>मी सकळ सिद्धींची निजसिद्धी । मी सर्वांगदेखणी 
बुद्धीची बुद्धी ।</p>
<p>मोक्ष म्हणणें तोही उपाधी । जाण त्रिशुद्धी माझेनि 
॥ ४११ ॥</p>
</section>
<section>
<p>मी साचार निजधर्म । मजमाजीं ब्रह्म विसरे कर्म ।
</p>
<p>ब्रह्मसमाधीचें परब्रह्म । निजनिःसीम मीच मी ॥ 
४१२ ॥</p>
</section>
<section>
<p>हरि-हर-ब्रह्मा निजनिर्धारीं । हेही माझे अंशांशधारी 
।</p>
<p>मि दशावतारांचा अवतारी । माझी निजथोरी मीही नेणें 
। ॥ ४१३ ॥</p>
</section>
<section>
<p>ऐशिया नाना विवंचना । अभिमानें भजे भगवद्‌भजना 
।</p>
<p>&quot;ब्रह्माहमस्मि&quot; दृढभावना । आपण आपणा पूर्णत्वें 
अर्पी ॥ ४१४ ॥</p>
</section>
<section>
<p>जीव घालूनि पुर्णत्वा‍आंतु । जें जें अभिमान कल्पितु 
।</p>
<p>तें तें साचचि स्वयें होतु । तेंही पूर्णत्व अर्पितु 
निजपूर्णत्वीं ॥ ४१५ ॥</p>
</section>
<section>
<p>&quot;ब्रह्माहमस्मि&quot; नुसधें वचन । ये अहंते नाम भगवद्‌भजन 
।</p>
<p>मा हा तंव तद्‌रूप हो‍ऊन । भजे अभिमान ब्रह्मार्पणेंसीं 
॥ ४१६ ॥</p>
</section>
<section>
<p>सांडूनि देहबुद्धीचा केरु । भजनें उठिला अहंकारु 
।</p>
<p>तो अपरोक्ष निजसाक्षात्कारु । पावूनि पूर्ण निर्धारु 
पूर्णत्वें वर्ते ॥ ४१७ ॥</p>
</section>
<section>
<p>म्हणौनि मनना मीचि मनन । स्मरणा मीचि नित्य स्मरण 
।</p>
<p>चित्तासी मी निजचिंतन । चिंत्यधर्मेंवीण सर्वदा 
॥ ४१८ ॥</p>
</section>
<section>
<p>ज्याची सहसा प्राप्ति नव्हे । तें निजचित्तेंचि 
चिंतावें ।</p>
<p>तंव अप्राप्तीची प्राप्ति पावे । चित्त निजानुभवें 
सहज भजतां ॥ ४१९ ॥</p>
</section>
<section>
<p>तेव्हां निश्चितें जें जें चिंती चित्त । तें तें 
स्वयेंचि होय समस्त ।</p>
<p>या प्रतीतीं चित्त भजत । ब्रह्मार्पणयुक्त निजबोधें 
॥ ४२० ॥</p>
</section>
<section>
<p>नाथिलें चिंती ते &quot;अतिचिंता&quot; । आथिलें ते &quot;निश्चिंतता&quot; 
।</p>
<p>आथी नाथी सांडिली चिंता । सहजें न भजतां भजन होये 
॥ ४२१ ॥</p>
</section>
<section>
<p>चित्त चिंत्य आणि चिंतन । यापरी तिहींस जाहलें समाधान 
।</p>
<p>तें समाधानही कृष्णार्पण । सहजी संपूर्ण स्वयें 
होये ॥ ४२२ ॥</p>
</section>
<section>
<p>ऐसिया भगवद्‌भजनविधीं । भजनशील झाली बुद्धी ।</p>
<p>तैं सकळ कर्मीं समाधी । जाण त्रिशुद्धी स्वयें झाली 
॥ ४२३ ॥</p>
</section>
<section>
<p>कर्माचरणीं समाधी । एक म्हणती न घडे कधीं ।</p>
<p>तें पावले नाहीं निजात्मबोधीं । जाण त्रिशुद्धी 
विदेहा ॥ ४२४ ॥</p>
</section>
<section>
<p>ताटस्थ्या नांव समाधी । म्हणे त्याची ठकली बुद्धी 
।</p>
<p>ते समाधी नव्हे त्रिशुद्धी । जाणावी नुसधी मुर्छा 
आली ॥ ४२५ ॥</p>
</section>
<section>
<p>ताटस्थ्यापासूनि उठिला । तैं तो समाधीस मुकला ।
</p>
<p>तेव्हां एकदेशी भावो आला । मंदही या बोला न मानिती 
सत्य ॥ ४२६ ॥</p>
</section>
<section>
<p>समाधी आणि एकदेशी । बोलतां बोलणें ये लाजेसी ।</p>
<p>सत्य मानी ते शब्दपिशी । शुद्ध स्वरूपासी अनोळख 
॥ ४२७ ॥</p>
</section>
<section>
<p>येथें प्राचीन अतिसमर्थ । तें मूर्च्छा आणोनि करी 
तटस्थ ।</p>
<p>वांचूनि चालते बोलते समाधिस्थ । जाण पां निश्चित 
वसिष्ठादिक ॥ ४२८ ॥</p>
</section>
<section>
<p>पाहें पां देवर्षि नारदु । विनोदें न मोडे समाधिबोधु 
।</p>
<p>याज्ञवल्क्याचा समाधिसंबंधु । ऋषिप्रसिद्धु परिक्षा 
केली ॥ ४२९ ॥</p>
</section>
<section>
<p>स्वरूप देखोनि मूर्च्छित जाहला । तो आपणियां आपण 
तरला ।</p>
<p>स्वयें तरूनि जन उद्धरिला । तो बोधु प्रकाशिला शुकवामदेवीं 
॥ ४३० ॥</p>
</section>
<section>
<p>यालागीं समाधि आणि व्युत्थान । या दोनी अवस्थांसहित 
जाण ।</p>
<p>बुद्धी होये ब्रह्मार्पण । अखंडत्वें पूर्ण परमसमाधि 
॥ ४३१ ॥</p>
</section>
<section>
<p>अर्जुना दे‍ऊनि निजसमाधी । सवेंचि घातला महायुद्धीं 
।</p>
<p>परी तो कृष्ण कृपानिधी । ताटस्थ्य त्रिशुद्धी नेदीच 
स्पर्शों ॥ ४३२ ॥</p>
</section>
<section>
<p>सकळ कर्मीं समाधी । हे सद्‌गुरुचि बोधी बुद्धी ।
</p>
<p>तरी बुद्धींही त्रिशुद्धी । निजसमाधी न मोडे ॥ ४३३ 
॥</p>
</section>
<section>
<p>बुद्धीं आकळलें परब्रह्म । तैं अहैतुक चाले कर्म 
।</p>
<p>हेंचि बुद्धीचें अर्पण परम । इतर तो भ्रम अनुमानज्ञान 
॥ ४३४ ॥</p>
</section>
<section>
<p>स्वरूपीं दृष्टी निवधी । अनवच्छिन्न समानबुद्धी 
।</p>
<p>कर्माकर्मीं अज्ञान न बाधी । &quot;परमसमाधी&quot; तिये 
नांव ॥ ४३५ ॥</p>
</section>
<section>
<p>निःशेष गेलिया देहबुद्धी । स्वरूपपणें फुंज न बाधी 
।</p>
<p>कर्माकर्मीं अज्ञान न बाधी । ते ’परमसमाधी’ निर्दुष्ट 
॥ ४३६ ॥</p>
</section>
<section>
<p>ते स्वरूपीं निरवधी । भजनशीळ झाली बुद्धी ।</p>
<p>ते सकळ कर्मीं समाधी । निजार्पणविधी स्वयें जाहली 
॥ ४३७ ॥</p>
</section>
<section>
<p>जेथें शमली मनाची आधी । ते जाणावी ’परमसमाधी’ ।</p>
<p>समाधी घेणें ते देहबुद्धी । काष्ठ तें त्रिशुद्धी 
मूर्च्छितप्राय ॥ ४३८ ॥</p>
</section>
<section>
<p>मनासी ठा‍उकें नसे । इंद्रियीं व्यापारु तरी दिसे 
।</p>
<p>कर्म निपजे जें ऐसें । तें जाणिजे आपैसें ’कायिक’ 
॥ ४३९ ॥</p>
</section>
<section>
<p>श्वासोच्छ्वासांचे परिचार । कां निमेषोन्मेषांचे 
व्यापार ।</p>
<p>तेही नारायणपर । केले साचार निजस्वभावें ॥ ४४० ॥
</p>
<p>तरी देहगेहवर्णाश्रमें । स्वभागा आलीं जीं जीं 
कर्में ।</p>
<p>तीं तीं आचरोनि निजधर्में । पूर्वानुक्रमें अनहंकृती 
॥ ४४१ ॥</p>
</section>
<section>
<p>साखरेचें कारलें प्रौढ । तें देठू-कांटेनशीं सर्वही 
गोड ।</p>
<p>तेवीं इंद्रियकर्मगूढ । स्वादिष्ठ सदृढ ब्रह्मार्पणें 
ब्रह्मीं ॥ ४४२ ॥</p>
</section>
<section>
<p>कर्मकलापु आघवा । आचरोनि आणि गौरवा ।</p>
<p>परी कर्तेपणाचिया गांवा । अहंभावो स्पर्शेना ॥ 
४४३ ॥</p>
</section>
<section>
<p>मजपासून झालें सत्कर्म । माझा आचार अति उत्तम ।</p>
<p>म्यां निरसिलें मरणजन्म । हा स्वभावें देहधर्म 
उठोंचि नेणे ॥ ४४४ ॥</p>
</section>
<section>
<p>देहसंगें तरी वर्तणें । परी देहधर्म धरूं नेणे ।
</p>
<p>देहस्वभाव लक्षणें । ब्रह्मार्पणें विचरिती ॥ ४४५ 
॥</p>
</section>
<section>
<p>देहधर्माचा नुठे फांटा । ज्ञानगर्वाचा न चढेचि 
ताठा ।</p>
<p>यालागीं सहज भजनामाजिवटा । झाला तो पैठां अनहंकृती 
॥ ४४६ ॥</p>
</section>
<section>
<p>त्यापासूनि जें जें निपजे । तें तें देवो म्हणे माझें 
खाजें ।</p>
<p>यालागीं ब्रह्मार्पणवोजें । त्याचे स्वभाव सहजें 
नार्पितां अर्पिती ॥ ४४७ ॥</p>
</section>
<section>
<p>परिसाचे कसवटीवर्‍हें । जें जें लागे तें तें साडेपंधरें 
।</p>
<p>तेवीं निपजे जें जें शरीरें । तें तें खरें परब्रह्म 
॥ ४४८ ॥</p>
</section>
<section>
<p>त्याचा खेळु तेंचि महापूजन । त्याची बडबड तेंचि 
प्रिय स्तवन ।</p>
<p>त्याचे स्वभावीं स्वानंदपूर्ण । श्रीनारायण सुखावे 
॥ ४४९ ॥</p>
</section>
<section>
<p>तो जे‍उती वास पाहे । आवडीं देवो ते‍उता राहे ।</p>
<p>मग पाहे अथवा न पाहे । तरी देवोचि स्वयें स्वभावें 
दिसे ॥ ४५० ॥</p>
</section>
<section>
<p>तयासी चालतां मार्गें । तो मार्गु हो‍इजे श्रीरंगें 
।</p>
<p>तो देवाचिया दोंदावरी वेगें । चाले सर्वांगें डुल्लत 
॥ ४५१ ॥</p>
</section>
<section>
<p>जें जें कर्म स्वाभाविक । तें तें ब्रह्मार्पण अहेतुक 
।</p>
<p>या नांव भजन निर्दोख । ’भागवतधर्म’ देख या नांव ॥ 
४५२ ॥</p>
</section>
<section>
<p>स्वाभाविक जे वर्तन । तें सहजें होय ब्रह्मार्पण 
।</p>
<p>या नांव शुद्ध आराधन । भागवतधर्म पूर्ण जाण राया 
॥ ४५३ ॥</p>
</section>
<section>
<p>यापरी भगवद्‌भजनपथा । भय नाहीं गा सर्वथा ।</p>
<p>’अभय’ पुशिलें नृपनाथा । तें जाण तत्त्वतां भजनें 
होय ॥ ४५४ ॥</p>
</section>
<section>
<p>येथें भयाचें कारण । राया तूं म्हणशील कोण ।</p>
<p>तेंही सांगों सावधान । ऐक श्रवणसौभाग्यनिधी ॥ ४५५ 
॥</p>
</section>
<blockquote>
<section>
<p><br/></p>
<p>भयं द्वितीयाभिनिवेशतः स्यात्‌</p>
<p>ईशादपेतस्य विपर्ययोऽस्मृतिः ।</p>
<p>तन्माययातो बुध आभजेत्तं</p>
<p>भक्त्यैकयेशं गुरुदेवतात्मा ॥ ३७ ॥</p>
</section>
<p><br/></p>
</blockquote>
<section>
<p>आतां पूर्णत्वें सर्वत्र एक । तेथ जो म्हणे मी वेगळा 
देख ।</p>
<p>तेंचि अज्ञान भयजनक । दुःखदायक अतिद्वंद्वें ॥ 
४५६ ॥</p>
</section>
<section>
<p>भयाचें मूळ दृढ अज्ञान । त्याचें निवर्तक मुख्य 
ज्ञान ।</p>
<p>तेथ कां लागलें भगवद्‌भजन । ऐसा ज्ञानाभिमान पंडितां 
॥ ४५७ ॥</p>
</section>
<section>
<p>ऐक राया येचि अर्थी । ज्ञानासी कारण मुख्य भक्ती 
।</p>
<p>हा कृतनिश्चयो आमुच्या मतीं । तेही उपपत्ती अवधारीं 
॥ ४५८ ॥</p>
</section>
<section>
<p>अज्ञानाचें मूळ माया । जे ब्रह्मादिकां न ये आया 
।</p>
<p>गुणमयी लागली प्राणियां । जाण ते राया अति दुस्तर 
॥ ४५९ ॥</p>
</section>
<section>
<p>त्या मायेचें मुख्य लक्षण । स्वस्वरूपाचें आवरण 
।</p>
<p>द्वैतांचें जें स्फुरे स्फुरण । &quot;मूळमाया&quot; जाण 
तिचें नांव ॥ ४६० ॥</p>
</section>
<section>
<p>ब्रह्म अद्वयत्वें परिपूर्ण । ते स्वरूपी स्फुरे 
जें मीपण ।</p>
<p>तेंचि मायेचें जन्मस्थान । निश्चयें जाण नृपनाथा 
॥ ४६१ ॥</p>
</section>
<section>
<p>ते मायेच्या निजपोटीं । भयशोकदुःखांचिया कोटी ।
</p>
<p>ब्रह्माशिवादींचे लागे पाठी । इतरांची गोठी ते 
कोण ॥ ४६२ ॥</p>
</section>
<section>
<p>ते माहामायेची निवृत्ती । करावया दाटुगी भगवद्‌भक्ती 
।</p>
<p>स्वयें श्रीकृष्ण येचि अर्थीं । बोलिला अर्जुनाप्रती 
गीतेमाजीं ॥ ४६३ ॥</p>
</section>
<blockquote>
<section>
<p><br/></p>
<p>&quot; मामेव ये प्रपद्यन्ते मायामेतां तरन्ति ते &quot; 
भ. गीता-७.१४</p>
<p><br/></p>
</blockquote>
<section>
<p>माया म्हणिजे भगवच्छक्ती । भगवद्‌भजनें तिची निवृत्ती 
।</p>
<p>आन उपाय तेथें न चलती । भक्त सुखें तरती हरिमाया 
॥ ४६४ ॥</p>
</section>
<section>
<p>हरीची माया हरिभजनें । हरिभक्तीं सुखेंचि तरणें 
।</p>
<p>हें निजगुह्य अर्जुनाचेनि कारणें । स्वयें श्रीकृष्णें 
सांगितलें ॥ ४६५ ॥</p>
</section>
<section>
<p>मायेचि हेचि निजपुष्टी । स्वरूपीं विमुख करी दृष्टी 
।</p>
<p>द्वैतभावें अत्यंत लाठी । भ्रमाची त्रिपुटी वाढवी 
सदा ॥ ४६६ ॥</p>
</section>
<section>
<p>भयाचें जनक द्वैतभान । द्वैतजनक माया जाण ।</p>
<p>मायानिवर्तक ब्रह्मज्ञान । हें संत सज्ञान बोलती 
॥ ४६७ ॥</p>
</section>
<section>
<p>ऐसें श्रेष्ठ जें ब्रह्मज्ञान । तें भक्तीचें पोसणें 
जाण ।</p>
<p>न करितां भगवद्‌भजन । ब्रह्मज्ञान कदा नुपजे ॥ ४६८ 
॥</p>
</section>
<section>
<p>जरी जाहले वेदशास्त्रसंपन्न । तिहीं न करितां भगवद्‌भजन 
।</p>
<p>मायानिवर्तक ब्रह्मज्ञान । तयांसीही जाण कदा नुपजे 
॥ ४६९ ॥</p>
</section>
<section>
<p>शब्दज्ञानाची व्युत्पत्ती । दाटुगी होय लौकिक स्थिती 
।</p>
<p>मायानिवर्तक ज्ञानप्राप्ती । न करितां हरिभक्ती 
कदा नुपजे ॥ ४७० ॥</p>
</section>
<section>
<p>हरिगुणांची रसाळ कहाणी । ते ब्रह्मज्ञानाची निजजननी 
।</p>
<p>हरिनामाचेनि गर्जनीं । जीव घे‍ऊनि माया पळे ॥ ४७१ 
॥</p>
</section>
<section>
<p>माया पळतां पळों न लाहे । हरिनामधाकें विरोनि जाये 
।</p>
<p>यालागीं हरिमाया पाहें । बाधूं न लाहे हरिभक्तां 
॥ ४७२ ॥</p>
</section>
<section>
<p>नामाची परम दुर्धर गती । माया साहों न शके निजभक्ती 
।</p>
<p>हरिभक्त माया सुखें तरती । यालागीं श्रीपती बोलिला 
स्वयें ॥ ४७३ ॥</p>
</section>
<section>
<p>सायुज्याच्या चारी मुक्ती । अंकीं वाढवी भगवद्‌भक्ती 
।</p>
<p>ते न करितां अनन्यगती । शास्त्रज्ञां मुक्ती न घडे 
कदा ॥ ४७४ ॥</p>
</section>
<section>
<p>हरिभजनीं जे विमुख । त्यांसी सदा द्वैत सन्मुख ।
</p>
<p>महाभयेंसीं दुःखदायक । प्रपंचु देख दृढ वाढे ॥ ४७५ 
॥</p>
</section>
<section>
<p>जेवीं एका‍एकीं दिग्भ्रमु पडे । तो पूर्ण म्हणे 
पश्चिमेकडे ।</p>
<p>तैसी वस्तुविमुखें वाढे । अतिगाढें मिथ्या द्वैत 
॥ ४७६ ॥</p>
</section>
<section>
<p>द्वैताचिये भेदविहिरे । सुटती संकल्पविकल्पांचे 
झरे ।</p>
<p>तेथ जन्ममरणांचेनि पूरें । बुडे एकसरे ब्रह्मांडगोळ 
॥ ४७७ ॥</p>
</section>
<section>
<p>जन्ममरणांचिया वोढी । नाना दुःखांचिया कोडी ।</p>
<p>अभक्त सोशिती सांकडीं । हरिभक्तांतें वोढी स्वप्नींही 
न लगे ॥ ४७८ ॥</p>
</section>
<section>
<p>भक्तीचें अगाध महिमान । तेथें रिघेना भवबंधन ।</p>
<p>तें करावया भगवद्‌भजन । सद्‌गुरुचरण सेवावे ॥ ४७९ 
॥</p>
</section>
<section>
<p>निजशिष्याची मरणचिंता । स्वयें निवारी जो वस्तुतां 
।</p>
<p>तोचि सद्‌गुरु तत्त्वतां । येर ते गुरुता मंत्रतंत्रोपदेशें 
॥ ४८० ॥</p>
</section>
<section>
<p>मंत्रतंत्र उपदेशिते । घरोघरीं गुरु आहेत आ‍इते 
।</p>
<p>जो शिष्यासी मेळवी सद्वस्तूतें । सद्‌गुरु त्यांते 
श्रीकृष्ण मानी ॥ ४८१ ॥</p>
</section>
<section>
<p>गुरु देवो गुरु माता पिता । गुरु आत्मा ईश्वर वस्तुतां 
।</p>
<p>गुरु परमात्मा सर्वथा । गुरु तत्त्वतां परब्रह्म 
॥ ४८२ ॥</p>
</section>
<section>
<p>गुरूचे उपमेसमान । पाहतां जगीं न दिसे आन ।</p>
<p>अगाध गुरूचे महिमान । तो भाग्येंवीण भेटेना ॥ ४८३ 
॥</p>
</section>
<section>
<p>निष्काम पुण्याचिया कोडी । अगाध वैराग्य जोडे जोडी 
।</p>
<p>नित्यानित्यविवेक‌आवडी । तैं पाविजे रोकडी सद्‌गुरुकृपा 
॥ ४८४ ॥</p>
</section>
<section>
<p>सद्‌गुरुकृपा हातीं चढे । तेथें भक्तीचें भांडार 
उघडे ।</p>
<p>तेव्हां कळिकाळ पळे पुढें । कायसें बापुडें भवभय 
॥ ४८५ ॥</p>
</section>
<section>
<p>गुरूतें म्हणो मातापिता । ते एकजन्मीं सर्वथा ।
</p>
<p>हा सनातन तत्त्वतां । जाण पा वस्तुतां मायबापु ॥ 
४८६ ॥</p>
</section>
<section>
<p>अधोद्वारें उपजविता । ते लौकिकीं मातापिता ।</p>
<p>अधोद्वारा आतळों नेदिता । तो सद्‌गुरु पिता सत्यत्वें 
शिष्यां ॥ ४८७ ॥</p>
</section>
<section>
<p>गुरूतें म्हणों कुळदेवता । तिची कळकर्मीच पूज्यता 
।</p>
<p>हा सर्व कामीं अकर्ता । पूज्य सर्वथा सर्वार्थीं 
॥ ४८८ ॥</p>
</section>
<section>
<p>गुरु म्हणो देवासमान । तंव देवांसी याचेनि देवपण 
।</p>
<p>मग त्या सद्‌गुरूसमान । देवही जाण तुकेना ॥ ४८९ ॥
</p>
<p>गुरु ब्रह्म दोनी समान । हेही उपमा किंचित न्यून 
।</p>
<p>गुरुवाक्ये ब्रह्मा ब्रह्मपण । तें सद्‌गुरुसमान 
अद्वयत्वें ॥ ४९० ॥</p>
</section>
<section>
<p>यालागी अगाध गुरुगरिमा । उपमा नाहीं निरुपमा ।</p>
<p>ब्रह्मीं-ब्रह्मत्व-प्रमाण-प्रमा । हे वाक्यमहिमा 
गुरूची ॥ ४९१ ॥</p>
</section>
<section>
<p>ब्रह्म सर्वांचे प्रकाशक । सद्‌गुरु तयाचाही प्रकाशक 
।</p>
<p>एवं गुरूहूनि अधिक । नाहीं आणिक पूज्यत्वें ॥ ४९२ 
॥</p>
</section>
<section>
<p>यालागीं गुरूतें मनुष्यबुद्धीं । पाहों नये गा 
त्रिशुद्धी ।</p>
<p>ऐशिये भावार्थबुद्धी । सहजें चित्तशुद्धी सच्छिष्यां 
॥ ४९३ ॥</p>
</section>
<section>
<p>ज्यांचा गुरुचरणीं निःसीम भावो । त्यांचा मनोरथ 
पुरवी देवो ।</p>
<p>गुरु‍आज्ञा देवो पाळी पहा हो । गुरुवाक्यें स्वयमेवो 
जड मूढ तारी ॥ ४९४ ॥</p>
</section>
<section>
<p>ब्रह्मभावें जे गुरुसेवक । देवो त्यांचा आज्ञाधारक 
।</p>
<p>त्यांसी नित्य पुरवी निजात्मसुख । हे गुरुमर्यादा 
देख नुल्लुंघी देवो ॥ ४९५ ॥</p>
</section>
<section>
<p>देवो गुरु‍आज्ञा स्वयें मानी । तंव गुरु देवासी 
पूज्यत्व आणी ।</p>
<p>एवं उभयतां अभिन्नपणीं । भावार्थियांलागोनी तारक 
॥ ४९६ ॥</p>
</section>
<section>
<p>सद्‌भावो नाहीं अभ्यंतरीं । बाह्य भक्ति भावेंचि 
करी ।</p>
<p>ते भावानुसारें संसारीं । नानापरी स्वयें ठकती 
॥ ४९७ ॥</p>
</section>
<section>
<p>ठकले ते मनुष्यगती । ठकले ते निःस्वार्थी ।</p>
<p>ठकले ते ब्रह्मप्राप्ती । दंभें हरिभक्ती कदा नुपजे 
॥ ४९८ ॥</p>
</section>
<section>
<p>येथ भावेंवीण तत्त्वतां । परमार्थु न ये हाता ।</p>
<p>सकळ साधनांचे माथां । जाण तत्त्वतां सद्‌भावो ॥ 
४९९ ॥</p>
</section>
<section>
<p>कोरडिये खांबीं धरितां सद्‌भावो । तेथेंचि प्रगटे 
देवाधिदेवो ।</p>
<p>मा सद्‌गुरु तंव तो पहा वो । स्वयें स्वयमेवो परब्रह्म 
॥ ५०० ॥</p>
</section>
<section>
<p>यालागी गुरुभजनापरता । भजावया मार्गु नाही आयता 
।</p>
<p>ज्ञान-भक्ति जे तत्त्वतां । ते जाण सर्वथा सद्‌गुरुभक्ति 
॥ ५०१ ॥</p>
</section>
<section>
<p>गुरुहूनि श्रेष्ठ ब्रह्म । म्हणतां गुरुत्वा आला 
कनिष्ठ धर्म ।</p>
<p>ऐसा भाव धरितां विषम । ब्रह्मसाम्य शिष्यां नुपजे 
॥ ५०२ ॥</p>
</section>
<section>
<p>आम्हां सद्‌गुरु तोचि परब्रह्म । ऐसा नित्य निजभाव 
सप्रेम ।</p>
<p>हेचि गुरुसेवा उत्तमोत्तम । शिष्य परब्रह्म स्वयें 
होये ॥ ५०३ ॥</p>
</section>
<section>
<p>ऐशिये गुरुसेवे‍आंत । प्रह्लाद झाला द्वंद्वातीत 
।</p>
<p>नारद स्वानंदें गात नाचत । ब्रह्मसाम्यें विचरत 
सुरासुरस्थानें ॥ ५०४ ॥</p>
</section>
<section>
<p>ऐसीचि गुरुसेवा करितां । चुकली अंबरीषाची गर्भव्यथा 
।</p>
<p>ते गर्भ जाहला देवोचि साहता । भक्ता भवव्यथा बाधों 
नेदी ॥ ५०५ ॥</p>
</section>
<section>
<p>ऐशिया अभिन्न भावना । सुबुद्धी भजती गुरुचरणां 
।</p>
<p>ते पढियंते जनार्दना । त्यांसी भवभावना शिवों नेदी 
॥ ५०६ ॥</p>
</section>
<section>
<p>गुरु ब्रह्म दोनी एक । शिष्यही असे तदात्मक ।</p>
<p>जे भेदें मानिती वेगळिक । तेही मायिक कवि सांगे ॥ 
५०७ ॥</p>
</section>
<blockquote>
<section>
<p><br/></p>
<p>अविद्यमानोऽप्यवभाति हि द्वयोः</p>
<p>ध्यातुर्धिया स्वप्नमनोरथौ यथा ।</p>
<p>तत्कर्मसङ्कल्पविकल्पकं मनो</p>
<p>बुधो निरुन्ध्याद्‌ अभयं ततः स्यात्‌ ॥ ३८ ॥</p>
</section>
<p><br/></p>
</blockquote>
<section>
<p>पुरुषासी जो प्रपंचु दिसे । तो नसतांचि मिथ्या आभासे 
।</p>
<p>जेवीं कां एकला निद्रावशें । स्वप्नीं निजमानसें 
जग कल्पी ॥ ५०८ ॥</p>
</section>
<section>
<p>असोनि निद्रावश दिसे स्वप्न । जो जागा होवोनि आपण 
।</p>
<p>करूं बैसे मनोरथध्यान । तो नसतेंचि जन वन एकत्वीं 
देखे ॥ ५०९ ॥</p>
</section>
<section>
<p>हो कां घालोनि आसन । जो करी मूर्तिचिंतन ।</p>
<p>त्यासी ध्येय-ध्याता-उपचार-ध्यान । नसतेंच जाण कल्पित 
भासे ॥ ५१० ॥</p>
</section>
<section>
<p>जेवीं धनलोभ्याचें हारपे धन । परी वासना न सांडी 
धनधान्य ।</p>
<p>धनातें आठवितां मन । धनलोभें पूर्ण पिसें होये ॥ 
५११ ॥</p>
</section>
<section>
<p>मन स्वयें जरी नव्हे धन । तरी धनकोश आठवी मन ।</p>
<p>तंव स्मृती वळघे वन । व्यामोहें पूर्ण पिसें होये 
॥ ५१२ ॥</p>
</section>
<section>
<p>तेवीं व्यामोहाचें पूर्ण भरित । मिथ्या भासे देहादि 
द्वैत ।</p>
<p>तें अहंभावें मानितां आप्त । भवभय निश्चित आदळे 
अंगीं ॥ ५१३ ॥</p>
</section>
<section>
<p>भवभयाचे कारण । मनःकल्पना मुख्य जाण ।</p>
<p>त्या मनाचें करावया निरोधन । सद्‌गुरुवचननिजनिष्ठा 
॥ ५१४ ॥</p>
</section>
<section>
<p>हें जाणोनि सच्छिष्य ज्ञाते । गुरुवाक्यें विश्वासयुक्तें 
।</p>
<p>विवेकवैराग्याचेनि हातें । निजमनातें आकळिती ॥ 
५१५ ॥</p>
</section>
<section>
<p>तेचि आकळती हातवटी । संक्षेपें राया सांगेन गोष्टी 
।</p>
<p>सद्‌गुरुवाक्य परिपाटी । जे मनातें थापटी निजबोधें 
॥ ५१६ ॥</p>
</section>
<section>
<p>चंचळत्वें विषयध्यान । करितां देखे जें जें मन ।
</p>
<p>तें तें होय ब्रह्मार्पण । सद्‌गुरुवचननिजनिष्ठा 
॥ ५१७ ॥</p>
</section>
<section>
<p>धरूनियां विषयस्वार्थु । मनें जो जो घे‍इजे अर्थु 
।</p>
<p>तो तो होय परमार्थु । हा अनुग्रहो समर्थु गुरुकृपेचा 
॥ ५१८ ॥</p>
</section>
<section>
<p>जो भु‍ईभेणें पळों जाये । तो जेथें पळे तेथें भू 
ये ।</p>
<p>मग येणेंजाणें स्वयें राहे । ठायीं ठाये पांगुळला 
॥ ५१९ ॥</p>
</section>
<section>
<p>तैसें मनासी लाविजे वर्म । जें जें देखे तेंचि ब्रह्म 
।</p>
<p>जें जें करूं बैसे कर्म । तेथ पुरुषोत्तम स्वयें 
प्रगटे ॥ ५२० ॥</p>
</section>
<section>
<p>एवं इंद्रियवृत्ति‍उल्लाळे । मोडिले गुरुवाक्यप्रतीतिबळें 
।</p>
<p>निजाधिष्ठानमेळें । कळासलें येके वेळे अखंड कुलुप 
॥ ५२१ ॥</p>
</section>
<section>
<p>ऐसें नेमितां बाह्य कर्म । मनाचा मोडे द्वैत भ्रम 
।</p>
<p>तंव बाह्य परब्रह्म । पूर्ण चिद्व्योम कोंदाटे 
॥ ५२२ ॥</p>
</section>
<section>
<p>ऐसें भजनें मन नेमितां स्वयें । न रिघे कल्पांतकाळभये 
।</p>
<p>भक्त हो‍ऊनियां निर्भयें । विचरती स्वयें निःशंक 
॥ ५२३ ॥</p>
</section>
<section>
<p>हे अगाध निष्ठा परिपूर्ण । भोळ्याभाळ्या न टके जाण 
।</p>
<p>यालागी सुगम साधन । सांगेन आन तें ऐक ॥ ५२४ ॥</p>
</section>
<blockquote>
<section>
<p><br/></p>
<p>श्रृण्वन्सुभद्राणि रथाङ्गपाणेः</p>
<p>जन्मानि कर्माणि च यानि लोके ।</p>
<p>गीतानि नामानि तदर्थकानि</p>
<p>गायन्विलज्जो विचरेदसङ्गः ॥ ३९ ॥</p>
</section>
<p><br/></p>
</blockquote>
<section>
<p>तरावया भाळेभोळे जन । मुख्य चित्तशुद्धीच कारण 
।</p>
<p>जन्मकर्म हरीचे गुण । करावे श्रवण अत्यादरें ॥ ५२५ 
॥</p>
</section>
<section>
<p>चुकल्या पुत्राची शुद्धिवार्ता । जेणें सादरें 
ऐके माता ।</p>
<p>तेणें सादरें हरिकथा । सार्थकता परिसावी ॥ ५२६ ॥
</p>
<p>हरीचीं जन्मकर्में अनंत गुण । म्हणाल त्यांचें 
नव्हेल श्रवण ।</p>
<p>लोकप्रसिद्ध जें जें पुराण । तें श्रद्धा संपूर्ण 
ऐकावें ॥ ५२७ ॥</p>
</section>
<section>
<p>बहु देव बोलिले पुराणीं । तेही लागती ज्याचे चरणीं 
।</p>
<p>तो समर्थ चक्रपाणी । जो वेदपुराणीं वंदिजे ॥ ५२८ 
॥</p>
</section>
<section>
<p>त्याचीं जीं जीं जन्मे अति‍अद्‌भुत । जीं जीं कर्मे 
परमार्थयुक्त ।</p>
<p>स्वमुखें बोलिला भगवंत । तीं तीं ज्ञानार्थ परिसावीं 
॥ ५२९ ॥</p>
</section>
<section>
<p>जें जें केलें पुराणश्रवण । तें तें व्यर्थ होय मननेंविण 
।</p>
<p>यालागीं श्रवण-मनन । सावधान करावें ॥ ५३० ॥</p>
</section>
<section>
<p>मोले घेतली जे गाये । दुभतें खातां विषय होये ।</p>
<p>तेचि दान देतां लवलाहें । दुभती होये परमामृतें 
॥ ५३१ ॥</p>
</section>
<section>
<p>तेवीं केले जें श्रवण । तें मननें परम पावन ।</p>
<p>तेंचि उपेक्षितां जाण । परिपाकीं पूर्ण वांझ होये 
॥ ५३२ ॥</p>
</section>
<section>
<p>हरिनाम पडतां श्रवणीं । एकां गळोनि जाये वदनीं ।
</p>
<p>एकां ये कानींचे ते कानीं । जाय निघोनि हरिनाम ॥ 
५३३ ॥</p>
</section>
<section>
<p>हरिनाम पडतां श्रवणीं । ज्याचे रिघे अंतःकरणीं 
।</p>
<p>सकळ पापा होवोनि धुणी । हरिचरणीं तो विनटे ॥ ५३४ 
॥</p>
</section>
<section>
<p>यापरी श्रवणीं श्रद्धा । मननयुक्त करितां सदा ।
</p>
<p>तैं विकल्प बाधीना कदा । वृत्तिं शुद्धा स्वयें 
होये ॥ ५३५ ॥</p>
</section>
<section>
<p>ऐसें मननयुक्त श्रवण । करितां वोसंडे हर्ष पूर्ण 
।</p>
<p>तेणें हर्षें हरिकिर्तन । करी आपण स्वानंदें ॥ ५३६ 
॥</p>
</section>
<section>
<p>हरिचरित्रें अगाध । ज्ञानमुद्रा-पदबंध ।</p>
<p>कीर्तनीं गातां विशद । परमानंद वोसंडे ॥ ५३७ ॥</p>
</section>
<section>
<p>वानिती अजन्मयाचीं जन्में । वानिती अकर्मयाचीं 
कर्में ।</p>
<p>स्मरती अनामियाचीं नामें । अतिसप्रेमें डुल्लत 
॥ ५३८ ॥</p>
</section>
<section>
<p>साधावया निजकाज । सांडूनि लौकिकाची लाज ।</p>
<p>कीर्तनी नाचती भोज । अतिनिर्लज्ज निःशंक ॥ ५३९ ॥
</p>
<p>कीर्तनें निर्दळिले दोष । जप तप ठेले निरास ।</p>
<p>यमलोक पाडिला वोस । तीर्थाची आस निरास जाहली ॥ ५४० 
॥</p>
</section>
<section>
<p>यमनियमां पडती उपवास । मरों टेंकले योगाभ्यास ।
</p>
<p>कीर्तनगजरें हृषीकेश । निर्दळी दोष नाममात्रे ॥ 
५४१ ॥</p>
</section>
<section>
<p>कीर्तनाचा घडघडाट । आनंदु कोंदला उद्‌भट ।</p>
<p>हरुषें डोले वैकुंठपीठ । तेणें सुखें नीलकंठ तांडवनाचें 
नाचतु ॥ ५४२ ॥</p>
</section>
<section>
<p>यापरी हरिकीर्तन । देत परम समाधान ।</p>
<p>हा भक्ति-राजमार्ग पूर्ण । ये मार्गीं स्वयें रक्षण 
चक्रपाणी कर्ता ॥ ५४३ ॥</p>
</section>
<section>
<p>चक्र घे‍ऊनि भक्तांचे ठायीं । म्हणे तुझें कार्य 
कायी ।</p>
<p>मज जगीं वैरीचि नाहीं । भक्तद्वेषी पाहीं निजशस्त्रें 
नाशी ॥ ५४४ ॥</p>
</section>
<section>
<p>चक्रें अभिमानाचा करी चेंदा । मोहममता छेदी गदा 
।</p>
<p>शंखें उद्बोधी निजबोधा । निजकमळें सदा निजभक्त 
पूजी ॥ ५४५ ॥</p>
</section>
<section>
<p>जेथें चक्रपाणी रक्षिता । तेथें न रिघे भवभयाची 
कथा वार्ता ।</p>
<p>यापरी कीर्तिवंता । हरि सर्वथा स्वयें रक्षी ॥ ५४६ 
॥</p>
</section>
<section>
<p>ज्यांसी न करवे कथाश्रवण । अथवा न टके हरिकीर्तन 
।</p>
<p>तिंहीं करावें नामस्मरण । राम-कृष्ण-गोविंद ॥ ५४७ 
॥</p>
</section>
<section>
<p>अच्युत-नामाची निजख्याती । चेवल्या कल्पांतीं हों 
नेदी च्युती ।</p>
<p>त्या नामातें जे नित्य स्मरती । ते जाण निश्चितीं 
अच्युतावतार ॥ ५४८ ॥</p>
</section>
<section>
<p>रामकृष्णादी नामश्रेणी । अखंड गर्जे ज्यांची वाणी 
।</p>
<p>त्यांसी तीर्थें येती लोटांगणीं । सुरवर चरणीं 
लागतीं स्वयें ॥ ५४९ ॥</p>
</section>
<section>
<p>बाप नामाचें निजतेज । यम वंदी चरणरज ।</p>
<p>नामापाशीं अधोक्षज । चतुर्भुज स्वयें तिष्ठे ॥ 
५५० ॥</p>
</section>
<section>
<p>नामाचेनि पडिपाडें । कायिसें भवभय बापुडें ।</p>
<p>कळिकाळाचें तोंड कोणीकडे । नामापुढें रिघावया ॥ 
५५१ ॥</p>
</section>
<section>
<p>जेवढी नामाची शक्ती । तेवढें पाप नाहीं त्रिजगतीं 
।</p>
<p>नामापाशी चारी मुक्ती । जाण निश्चित्तीं विदेहा 
॥ ५५२ ॥</p>
</section>
<section>
<p>ऐक राया सावधान । नामापरतें सुगम साधन ।</p>
<p>सर्वथा नाहीं नाहीं आन । निश्चय जाण नेमस्त ॥ ५५३ 
॥</p>
</section>
<section>
<p>जन्म-नाम-कर्में श्रीधर । श्रवणें उद्धरती पामर 
।</p>
<p>यालागीं हरिलीला सुभद्र । शास्त्रज्ञ नर वर्णिती 
॥ ५५४ ॥</p>
</section>
<section>
<p>ऐसा बाणल्या भक्तियोग । न धरी जाणपणाचा फूग ।</p>
<p>त्यजूनि अहंममतापांग । विचरती निःसंग हरिकीर्तनें 
॥ ५५५ ॥</p>
</section>
<section>
<p>करितां श्रवण स्मरण कीर्ति । तेणें वाढे सप्रेम 
भक्ति ।</p>
<p>भक्त विसरे देहस्फुर्ति । ऐक तेही स्थिति सांगेन 
राया ॥ ५५६ ॥</p>
</section>
<blockquote>
<section>
<p><br/></p>
<p>एवंव्रतः स्वप्रियनामकीर्त्या</p>
<p>जातानुरागो द्रुतचित्त उच्चैः ।</p>
<p>हसत्यथो रोदिति रौति गायति</p>
<p>उन्मादवत्‌ नृत्यति लोकबाह्यः ॥ ४० ॥</p>
</section>
<p><br/></p>
</blockquote>
<section>
<p>हरिनामगुणकीर्तनकीर्ती । अखंड आवडे जागृतीं ।</p>
<p>स्वप्नींही तेचि स्थिती । दृढ हरिभक्ती ठसावे ॥ 
५५७ ॥</p>
</section>
<section>
<p>ऐशियापरी भक्तियुक्त । दृढतर जाहलें ज्याचें व्रत 
।</p>
<p>तंव तंव होय आर्द्रचित्त । प्रेमा अद्‌भुत हरिनामकीर्ती 
॥ ५५८ ॥</p>
</section>
<section>
<p>आत्मा परमप्रिय हरी । त्याचे नामकीर्तीचा हर्ष 
भारी ।</p>
<p>नित्य नवी आवड वरी । सबाह्याभ्यंतरीं हरि प्रगटे 
॥ ५५९ ॥</p>
</section>
<section>
<p>चुकल्या मायपूतां संकटीं । एकाकीं बहुकाळें जाहली 
भेटी ।</p>
<p>तेणें वोरडे घालोनि मिठी । चाले जेवीं पोटीं अनिवार 
रुदन ॥ ५६० ॥</p>
</section>
<section>
<p>तेवीं जीवशिवां अवचटी । भक्तीचे पेठे जाहली भेटी 
।</p>
<p>आत्मसाक्षात्कारें पडे मिठी । ते संधीमाजीं उठी 
अनिवार रुदन ॥ ५६१ ॥</p>
</section>
<section>
<p>परमात्मयासी आलिंगन । तेणें अनिवार स्फुंदन ।</p>
<p>रोमांचित रुदन । सप्रेम पूर्ण उसासोनि करी ॥ ५६२ 
॥</p>
</section>
<section>
<p>सवेंचि गदगदोनि हांसे । मानी मजमाजींच मी असें ।
</p>
<p>चुकलों भेटलों हें ऐसें । देखोनि आपुलें पिसें हांसोंचि 
लागे ॥ ५६३ ॥</p>
</section>
<section>
<p>मी अखंडत्वें स्वयें संचलों । अभेदपूर्णत्वें अनादि 
रचलों ।</p>
<p>तो मी अव्ययो म्हणे जाहलों मेलों । येणें आठवें डोलडोलों 
हांसोंचि लागे ॥ ५६४ ॥</p>
</section>
<section>
<p>पळतां दोराच्या सर्पाभेण । पडे अडखळे भयें पूर्ण 
।</p>
<p>तोच दोरातें वोळखोन । आपणिया आपण स्वयें हांसे ॥ 
५६५ ॥</p>
</section>
<section>
<p>तेवीं संसाराचा अभावो । देहभाव समूळ वावो ।</p>
<p>तेथें नाथिली ममता अहंभावो । मज होता पहा वो म्हणूनि 
हांसे ॥ ५६६ ॥</p>
</section>
<section>
<p>बाप गुरुवाक्य निजनिर्वाहो । देहीं असतां विदेहभावो 
।</p>
<p>माझे चारी देह झाले वावो । येणें अनुभवें पहा वो 
गर्जों लागे ॥ ५६७ ॥</p>
</section>
<section>
<p>म्हणे धन्य धन्य भगवद्‌भक्ती । जिणें मिथ्या केल्या 
चारी मुक्ती ।</p>
<p>मी परमात्मा निजनिश्चितीं । येणें उल्हासें त्रिजगती 
गर्जवी गजरें ॥ ५६८ ॥</p>
</section>
<section>
<p>धन्य भगवंताचें नाम । नामें केलों नित्य निष्काम 
।</p>
<p>समूळ मिथ्या भवभ्रम । गर्जोनि निःसीम हाक फोडी ॥ 
५६९ ॥</p>
</section>
<section>
<p>आतां दुजें नाहींच त्रिलोकीं । दिसे तें तें मीच 
मी कीं ।</p>
<p>मीच मी तो एकाकी । येणें वाक्यें अलोलिकी हाक फोडी 
॥ ५७० ॥</p>
</section>
<section>
<p>दुर्धर भवबंध ज्याचेनि । निःशेष गेला हारपोनी ।
</p>
<p>त्या सद्‌गुरूच्या निजस्तवनीं । गर्जवी वाणी अलोलिक 
॥ ५७१ ॥</p>
</section>
<section>
<p>म्हणे संसार झाला वावो । जन्ममरणांचा अभावो ।</p>
<p>कळिकाळासी नाहीं ठावो । म्हणोनियां पहा वो हाक फोडी 
॥ ५७२ ॥</p>
</section>
<section>
<p>ऐशा हांकावरी हाका । फोडूं लागे अलोलिका ।</p>
<p>सवेंचि गाये निजात्मसुखा । स्वानंदें देखा डुल्लतु 
॥ ५७३ ॥</p>
</section>
<section>
<p>परम सख्याची गोड कथा । तृप्ती न बाणे स्वयें सांगतां 
।</p>
<p>तेवीं निजानुभवें हरि गातां । धणी सर्वथा पुरेना 
॥ ५७४ ॥</p>
</section>
<section>
<p>त्याचें गाणें ऐकतां । सुखरूप होय सज्ञान श्रोता 
।</p>
<p>मुमुक्षां होय परमावस्था । जरी तो अवचिता गावों 
लागे ॥ ५७५ ॥</p>
</section>
<section>
<p>गातां पदोपदीं निजसुख । कोंदाटे अधिका‍अधिक ।</p>
<p>वोसंडितां परम हरिख । स्वानंदें अलोलिक नाचों लागे 
॥ ५७६ ॥</p>
</section>
<section>
<p>सारूनि दुजेपणाचें काज । निरसोनि लौकिकाची लाज 
।</p>
<p>अहंभावेंविण सहज । आनंदाचे भोजें अलोलिक नाचे ॥ 
५७७ ॥</p>
</section>
<section>
<p>जो मोलें मदिरा खाये । तो मदिरानंदें नाचे गाये ।
</p>
<p>जेणें ब्रह्मानंदु सेविला आहे । तो केवीं राहे आवरला 
॥ ५७८ ॥</p>
</section>
<section>
<p>यालागीं तो लोकबाह्यता । स्वये नाचे ब्रह्म‌उन्मादता 
।</p>
<p>लोक मानिती तया पिशाचता । हा बोधु पंडितां सहजा न 
कळे ॥ ५७९ ॥</p>
</section>
<section>
<p>त्याचिया निजबोधाची कथा । ऐक सांगेन नृपनाथा ।</p>
<p>एक भगवंतावांचून सर्वथा । त्यासी लौकिकता दिसेना 
॥ ५८० ॥</p>
</section>
<blockquote>
<section>
<p><br/></p>
<p>खं वायुमग्निं सलिलं महीं च</p>
<p>ज्योतींषि सत्त्वानि दिशो द्रुमादीन्‌ ।</p>
<p>सरित्समुद्रांश्च हरेः शरीरं</p>
<p>यत्किंच भूतं प्रणमेदनन्यः ॥ ४१ ॥</p>
</section>
<p><br/></p>
</blockquote>
<section>
<p>ब्रह्म‌उन्मादपरमानंदें । जंव जंव पाहे स्वानंदबोधें 
।</p>
<p>तंव तंव चराचर पूर्णानंदें । देखे स्वानंदकंदें 
दुमदुमित ॥ ५८१ ॥</p>
</section>
<section>
<p>पृथ्वी आप तेज वायु नभ । देखे हरिरूप स्वयंभ ।</p>
<p>भूतां महाभूतांचें डिंभ । न देखे भिन्न कोंभ अभिन्नत्वें 
॥ ५८२ ॥</p>
</section>
<section>
<p>जेवीं न मेळवितां मेळा । पाहतां जैसा केळीचा कळा 
।</p>
<p>स्वयें विकासे फळांदळां । तेवीं वस्तु हे पांचाला 
भूतभौतिकात्मक ॥ ५८३ ॥</p>
</section>
<section>
<p>जेवीं कांतोनियां रंध्रसळे । स्फटिकदीपगृह‌अंगमेळें 
।</p>
<p>चितारिलीं अश्वगजदळें । तीं भासती सोज्ज्वळें आंतुलेनि 
दीपें ॥ ५८४ ॥</p>
</section>
<section>
<p>तेवीं सोमसूर्यादि तेजशक्ती । कां वन्हि नक्षत्रें 
जे लखलखिती ।</p>
<p>जननयनादि निजदीप्ती । देखे आत्मज्योती सतेज ॥ ५८५ 
॥</p>
</section>
<section>
<p>युक्तीं मेळवितां द्रव्यांतर । अग्नि परी भासे 
पुष्पाकार ।</p>
<p>तेवीं वस्तु स्वलीला साचार । रविचंद्राकारा नानात्वें 
भासे ॥ ५८६ ॥</p>
</section>
<section>
<p>पृथ्वी गंधरूपें स्वयें असे । तो गंधु कस्तूर्यादिकीं 
भासे ।</p>
<p>तेवीं भगवत्सत्ता सर्वत्र असे । परी सात्त्विकीं 
दिसे अतिप्रगट ॥ ५८७ ॥</p>
</section>
<section>
<p>यालागीं सात्त्विकाठायीं सत्त्व । तेथ देखे भवगत्तत्त्व 
।</p>
<p>सत्त्वें सत्त्वंतां महत्त्व । अति मान्यत्व हरिरूपें 
॥ ५८८ ॥</p>
</section>
<section>
<p>पृथ्वीसी जळावरण आहे । तेंचि चतुःसमुद्र नांव लाहे 
।</p>
<p>तैसें देवाचेंचि अंग पाहे । दिशात्वें वाच्य होये 
दशदिशां ॥ ५८९ ॥</p>
</section>
<section>
<p>पूर्वपश्चिमादि योग । दशदिशांचे दिग्विभाग ।</p>
<p>तेही देवाचेंचि अंग । तद्‌रूप श्रीरंग स्वयें भासे 
॥ ५९० ॥</p>
</section>
<section>
<p>तृण दूर्वा दर्भ द्रुम । देखोनि म्हणे हेही हरीचे 
रोम ।</p>
<p>अनोळखा हें अतिविषम । निजांगीं सर्व सम हरिरूप पाहतां 
॥ ५९१ ॥</p>
</section>
<section>
<p>जैशा आपुल्या अंगोळिया । गणितां दिसती वेगळालिया 
।</p>
<p>परी असती लागलिया । स्वयें सगळिया अखंड अंगीं ॥ ५९२ 
॥</p>
</section>
<section>
<p>तेवीं वन-वल्ली-दर्भ-दांग । देखोनि म्हणे हे हरीचें 
अंग ।</p>
<p>अनन्यभावें लगबग । भिन्नभाग देखेना ॥ ५९३ ॥</p>
</section>
<section>
<p>म्हणे दूर्व-द्रुम-वन-वल्ली । हेचि अनंत कोटि रोमावळी 
।</p>
<p>हरीचेनि अंगें असे वाढली । त्या निजशोभा शोभली हरिरूपत्वें 
॥ ५९४ ॥</p>
</section>
<section>
<p>जेवीं वटाच्या पारंबिया । लोंबोनि वाढती वेगळालिया 
।</p>
<p>त्याही वटरूपें संचलिया । वटत्वा मुकलिया म्हणों 
नये ॥ ५९५ ॥</p>
</section>
<section>
<p>तेवीं चैतन्यापासोनि वोघ । निघाले सरितारूप अनेग 
।</p>
<p>तेही चैतन्यघन चांग । चिद्‌रूपें साङ्ग सदा वाहती 
॥ ५९६ ॥</p>
</section>
<section>
<p>हो कां चंद्रबिंबीं अमृत जैसे । बिंबीं बिंबरूप 
हो‍ऊनि असे ।</p>
<p>तेवीं भगवंतीं संसारु भासे । भजनविश्वासें भगवद्‌रूप 
॥ ५९७ ॥</p>
</section>
<section>
<p>ऐसे वेगवेगळे भाग । पाहतां उल्हासे जंव चांग ।</p>
<p>तंव अवघें उघडें जग । देवोचि साङ्ग स्वयें झाला ॥ 
५९८ ॥</p>
</section>
<section>
<p>यालागीं सर्व भूतांचे ठायीं । अनन्यशरण कैसा पाहीं 
।</p>
<p>लवण जैसें सागरापायीं । ठायीं ठायीं जडोनि ठाके 
॥ ५९९ ॥</p>
</section>
<section>
<p>तेथ मुंगीही देखोनि जाण । हरिरूपीं वंदी आपण ।</p>
<p>मशकासही अनन्यशरण । घाली लोटांगण भगवद्‌रूपें ॥ 
६०० ॥</p>
</section>
<section>
<p>गो-खर-चांडाळ-श्वान । अतिनिंद्य जे हीन जन ।</p>
<p>ते भगवद्‌रूप देखोनि पूर्ण । घाली लोटांगण अनन्यभावें 
॥ ६०१ ॥</p>
</section>
<section>
<p>हरिरूपें देखे पाषाण । भगवद्‌रूपें वंदी तृण ।</p>
<p>जंगमस्थावरादिकां शरण । घाली लोटांगण चिदैक्यभावें 
॥ ६०२ ॥</p>
</section>
<section>
<p>करितां हरिनामस्मरणकीर्ती । एका‍एकी एवढी प्राप्ती 
।</p>
<p>झाली म्हणसी कैशा रितीं । ऐकें नृपती तो भावो ॥ ६०३ 
॥</p>
</section>
<section>
<p>करितां पूजाविधिविधान । कां श्रवण स्मरण कीर्तन 
।</p>
<p>सर्वदा चिदैक्यभावना पूर्ण । &quot;पूर्ण प्राप्ति&quot; 
जाण त्यातेंचि वरी ॥ ६०४ ॥</p>
</section>
<blockquote>
<section>
<p><br/></p>
<p>भक्तिः परेशानुभवो विरक्तिः</p>
<p>अन्यत्र चैष त्रिक एककालः ।</p>
<p>प्रपद्यमानस्य यथाश्नतः स्युः</p>
<p>तुष्टिः पुष्टिः क्षुदपायोऽनुघासम्‌ ॥ ४२ ॥</p>
</section>
<p><br/></p>
</blockquote>
<section>
<p>आ‍इके विदेहा चक्रवर्ती । ऐशी जेथें भगवद्‌भक्ती 
।</p>
<p>तीपाशीं विषयविरक्ती । ये धांवती गोवत्स न्यायें 
॥ ६०५ ॥</p>
</section>
<section>
<p>हें असो जेवीं जावळीं फळें । हों नेणें येरयेरां 
वेगळें ।</p>
<p>तेवीं भक्ति विरक्ति एके काळें । भक्त तेणें बळें 
बळिष्ठ होती ॥ ६०६ ॥</p>
</section>
<section>
<p>जेथ भक्ती आणि विरक्ती । नांदो लागती सहजस्थिती 
।</p>
<p>तेथेंचि पूर्णप्राप्ती । दासीच्या स्थितीं सर्वदा 
राबे ॥ ६०७ ॥</p>
</section>
<section>
<p>यापरी भगवद्‌भक्ती । पूर्ण दाटुगी त्रिजगती ।</p>
<p>भक्तांघरीं नांदे प्राप्ती । भक्तिविरक्तिनिजयोगें 
॥ ६०८ ॥</p>
</section>
<section>
<p>भक्ति विरक्ति अनुभवप्राप्ती । तिन्ही एके काळें 
होती ।</p>
<p>ऐक राया तेही स्थिती । विशदोक्तीं सांगेन ॥ ६०९ ॥
</p>
<p>जैसी कीजे भगवद्‌भक्ती । तैसीच होय विषयविरक्ती 
।</p>
<p>तदनुसारें अनुभवस्थिती । ती भक्त पावती तेचि क्षणीं 
॥ ६१० ॥</p>
</section>
<section>
<p>जेवीं कां भुकेलियापाशीं । ताट वाढिलें षड्रसीं 
।</p>
<p>तो पुष्टि तुष्टि क्षुधानाशासी । जेवीं ग्रासोग्रासीं 
स्वयेंचि पावे ॥ ६११ ॥</p>
</section>
<section>
<p>जितुका जितुका घे‍इजे ग्रास । तितुका तितुका क्षुधेचा 
नाश ।</p>
<p>तितुकाचि पुष्टिविन्यास । सुखोल्लास तितुकाचि 
॥ ६१२ ॥</p>
</section>
<section>
<p>पुष्टि तुष्टि क्षुधानाशनी । जेवीं एके काळें येती 
तिनी ।</p>
<p>भोक्ता पावे स्वयें भोजनीं । तेवीं भगवद्‌भजनीं 
भक्त्यादि त्रिकु ॥ ६१३ ॥</p>
</section>
<section>
<p>सद्‌भावें करितां भगवद्‌भक्ती । भक्ति-विरक्ति-भगवद्प्राप्ती 
।</p>
<p>तिनी एके काळें होती । ऐशिया युक्तीं जाणिजे राया 
॥ ६१४ ॥</p>
</section>
<section>
<p>भक्ती म्हणिजे सर्व भूतीं । सप्रेम भजनयुक्ती ।
</p>
<p>प्राप्ती म्हणिजे अपरोक्षस्थिती । भगवत्स्फूर्ती 
अनिवार ॥ ६१५ ॥</p>
</section>
<section>
<p>विरक्ति म्हणिजे ऐशी पहा हो । स्त्रीपुत्रदेहादि 
अहंभावो ।</p>
<p>समूळ जेथें होय वावो । विरक्ति निर्वाहो या नांव 
राया ॥ ६१६ ॥</p>
</section>
<section>
<p>यापरी भजनाचे पोटीं । भक्ति-विरक्ति-प्राप्ति त्रिपुटी 
।</p>
<p>ऐक्यभावें सद्‌भक्तां उठी । हरिभजनदिठी एकेचि काळीं 
॥ ६१७ ॥</p>
</section>
<section>
<p>यालागीं राया निजहितार्थीं । आदरें करावी हरिभक्ती 
।</p>
<p>तेणें अवश्य भगवत्प्राप्ती । उपसंहारार्थी कवि 
सांगे ॥ ६१८ ॥</p>
</section>
<blockquote>
<section>
<p><br/></p>
<p>इत्यच्युताङ्‌घ्रिं भजतोऽनुवृत्त्या</p>
<p>भक्तिर्विरक्तिर्भगवत्प्रबोधः ।</p>
<p>भवन्ति वै भागवतस्य राजन्‌</p>
<p>ततः परां शान्तिमुपैति साक्षात्‌ ॥ ४३ ॥</p>
</section>
<p><br/></p>
</blockquote>
<section>
<p>यापरी अनन्य भक्ती । जे सर्वदा सर्वभूतीं करिती 
।</p>
<p>ते भक्ती-विरक्ती-भगवत्प्राप्ती । सहजें पावती 
अनायासें ॥ ६१९ ॥</p>
</section>
<section>
<p>राया हरिभक्तिदिव्यांजन । तें ले‍ऊनि भक्त सज्जन 
।</p>
<p>साधिती भगवन्निधान । निजभजनमहायोगें ॥ ६२० ॥</p>
</section>
<section>
<p>करितां ऐक्यभावें निजभक्ती । उत्कृष्ट उपजे पूर्ण 
शांती ।</p>
<p>तेणें होये असतांची निवृत्ती । भक्तां पूर्णप्राप्ति 
परमानंदें ॥ ६२१ ॥</p>
</section>
<section>
<p>यालागीं धन्य भगवद्‌भक्त । इंद्रियीं वर्तता विषयी 
विरक्त ।</p>
<p>देहीं असोनि देहातीत । नित्यमुक्त हरिभजनें ॥ ६२२ 
॥</p>
</section>
<section>
<p>भावें करितां भगवद्‌भक्ती । भक्त मुक्तीही न वंछिती 
।</p>
<p>तरी त्यांपाशी चारी मुक्ती । दास्य करिती सर्वदा 
॥ ६२३ ॥</p>
</section>
<section>
<p>हा भागवतांचा निजमहिमा । अनुपम नाहीं उपमा ।</p>
<p>भावें भजोनि पुरुषोत्तमा । परमात्मगरिमा पावले 
॥ ६२४ ॥</p>
</section>
<section>
<p>अगाध भगवंताची भक्ती । भक्तांची उत्कृष्ट प्राप्ती 
।</p>
<p>ऐकतां विदेहचक्रवर्ती । आश्चर्यें चित्तीं चमत्कारला 
॥ ६२५ ॥</p>
</section>
<section>
<p>म्हणे धन्य धन्य भगवद्‌भजन । हरिखें कवीस लोटांगण 
।</p>
<p>घालितां चालिलें स्फुंदन । रोमांचित नयन अश्रुपूर्ण 
जाहले ॥ ६२६ ॥</p>
</section>
<section>
<p>आनंदस्वेदें कांपत । नावेक राहिला तटस्थ ।</p>
<p>सवेंचि जाहला सावचित्त । म्हणे झणीं महंत न पुसतां 
जाती ॥ ६२७ ॥</p>
</section>
<section>
<p>ऐशिया अतिकाकुलतीं । नेत्र उघडोनि पाहे नृपती ।
</p>
<p>बैसली देखोनि मुनिपंक्ती । अतिशयें चित्तीं सुखावला 
॥ ६२८ ॥</p>
</section>
<section>
<p>तेणें संतोषें डोलत । म्हणे पूर्णप्राप्त भगवद्‌भक्त 
।</p>
<p>जगीं कैसे कैसे विचरत । तीं चिन्हें समस्त पुसों 
पाहों ॥ ६२९ ॥</p>
</section>
<blockquote>
<section>
<p><br/></p>
<cite><p>श्रीराजोवाच ।</p></cite>
<p>अथ भागवतं ब्रूत यद्धर्मो यादृशो नृणाम्‌ ।</p>
<p>यथाचरति यद्ब्रूते यैर्लिङ्गैर्भगवत्प्रियः ॥ 
४४ ॥</p>
</section>
<p><br/></p>
</blockquote>
<section>
<p>भक्तां ’पूर्णप्राप्ति’ सुगम । ऐकतां राजा निवाला 
परम ।</p>
<p>तो भक्तचिन्हानुक्रम । समूळ सवर्म पूसत ॥ ६३० ॥</p>
</section>
<section>
<p>विदेह म्हणे स्वामी मुनी । पूर्ण प्राप्ति आकळोनी 
।</p>
<p>ते भक्त कैसे वर्तती जनीं । तीं लक्षणें श्रवणीं 
लेववी मज ॥ ६३१ ॥</p>
</section>
<section>
<p>भक्तलक्षणभूषण । तेणें मंडित करा श्रवण ।</p>
<p>सावध ऐकतां संपूर्ण । हो‍इजे आपण भगवत्प्रिय ॥ ६३२ 
॥</p>
</section>
<section>
<p>त्यांचा कोण धर्म कोण कर्म । कैसे वर्तती भक्तोत्तम 
।</p>
<p>हृदयीं धरोनि पुरुषोत्तम । त्यांचें बोलतें वर्म 
तें कैसें ॥ ६३३ ॥</p>
</section>
<section>
<p>कोणेपरी कैशा स्थितीं । हरिभक्त हरीस प्रिय होती 
।</p>
<p>ऐशिया लक्षणांचिया पंक्ती । समूळ मजप्रती सांगिजे 
स्वामी ॥ ६३४ ॥</p>
</section>
<section>
<p>विदेहाच्या प्रश्नावरी । संतोषिजे मुनीश्वरीं 
।</p>
<p>कविधाकुटा जो कां हरी । तो बोलावया वैखरी सरसावला 
॥ ६३५ ॥</p>
</section>
<blockquote>
<section>
<p><br/></p>
<cite><p>श्रीहविरुवाच ।</p></cite>
<p>सर्वभूतेषु यः पश्येद्‌ भगवद्‌भावमात्मनः ।</p>
<p>भूतानि भागवत्यात्मन्येष भागवतोत्तमः ॥ ४५ ॥</p>
</section>
<p><br/></p>
</blockquote>
<section>
<p>हरि म्हणे रायाप्रती । अमित भक्तलक्षणस्थिती ।</p>
<p>एक दिगंबरत्वें वर्तती । एक स्वाश्रमस्थिती निजाचरें 
॥ ६३६ ॥</p>
</section>
<section>
<p>एक सदा पडले असती । एकांची ते उन्मादस्थिती ।</p>
<p>एक सदा गाती नाचती । एक ते होती अबोलणे ॥ ६३७ ॥</p>
</section>
<section>
<p>एक गर्जनीं हरिनामें । एक निर्दाळिती निजकर्में 
।</p>
<p>एक भूतदयाळू दानधर्में । एक भजननेमें राहती ॥ ६३८ 
॥</p>
</section>
<section>
<p>ऐशा अनंत भक्तस्थिती । सांगतां सांगावया नाकळे 
वृत्ती ।</p>
<p>त्यांमाजीं मुख्य संकलितीं । राया तुजप्रती सांगेन 
॥ ६३९ ॥</p>
</section>
<section>
<p>पूर्णप्राप्तीचा मुख्य ठावो । सर्वां भूतीं भगवद्‌भावो 
।</p>
<p>हाचि पूर्णभक्तीचा निजगौरवो । तोचि अभिप्रावो हरि 
सांगे ॥ ६४० ॥</p>
</section>
<section>
<p>सर्व भूतीं मी भगवंत । सर्व भूतें मज‌आंत ।</p>
<p>भूतीं भूतात्मा मीचि समस्त । मीचि मी येथ परमात्मा 
॥ ६४१ ॥</p>
</section>
<section>
<p>ऐसें जें पूर्णत्वाचें मीपण । तेणें वाढे आत्माभिमान 
।</p>
<p>सहजें निजनिरभिमान । तें शुद्ध लक्षण ऐक राया ॥ ६४२ 
॥</p>
</section>
<section>
<p>शुद्ध भक्तांचें निजलक्षण । प्रत्यगात्मयाचें 
जें मीपण ।</p>
<p>तेंही मानूनियां गौण । भावना पूर्ण त्यांची ऐसी 
॥ ६४३ ॥</p>
</section>
<section>
<p>सर्वां भूती भगवंत । भूतें भगवंती वर्तत ।</p>
<p>भूतीं भूतात्मा तोचि समस्त । मी म्हणणे तेथ मीपणा 
न ये ॥ ६४४ ॥</p>
</section>
<section>
<p>सर्व भूतीं भगवंत पाहीं । भूतें भगवंताचे ठायीं 
।</p>
<p>हें अवघें देखे जो स्वदेहीं । स्वस्वरूप पाहीं स्वयें 
होय ॥ ६४५ ॥</p>
</section>
<section>
<p>तो भक्तांमाजीं अतिश्रेष्ठ । तो भागवतांमाजीं वरिष्ठ 
।</p>
<p>त्यासी उत्तमत्वाचा पट । अवतार श्रेष्ठ मानिती 
॥ ६४६ ॥</p>
</section>
<section>
<p>तो योगियांमाजीं अग्रगणी । तो ज्ञानियांचा शिरोमणी 
।</p>
<p>तो सिद्धांमाजीं मुगुटमणीं । हें चक्रपाणी बोलिला 
॥ ६४७ ॥</p>
</section>
<section>
<p>जैशा घृताचिया कणिका । घृतेंसीं नव्हती आणिका ।
</p>
<p>तेवीं भूतें भौतिकें व्यापका । भिन्न देखा कदा नव्हती 
॥ ६४८ ॥</p>
</section>
<section>
<p>हे उत्तम भक्तांची निजस्थिती । राया जाणावी सुनिश्चितीं 
।</p>
<p>आतां मध्यम भक्त कैसे भजती । त्यांची भजनगती ऐक राया 
॥ ६४९ ॥</p>
</section>
<blockquote>
<section>
<p><br/></p>
<p>ईश्वरे तदधीनेषु बालिशेषु द्विषत्सु च ।</p>
<p>प्रेममैत्रीकृपोपेक्षा यः करोति स मध्यमः ॥ ४६ 
॥</p>
</section>
<p><br/></p>
</blockquote>
<section>
<p>ईश्वर मानी उत्तमोत्तम । तद्‌भक्त मानी मध्यम ।
</p>
<p>अज्ञान तो मानी अधम । द्वेषी ते परम पापी मानी ॥ ६५० 
॥</p>
</section>
<section>
<p>ईश्वरी ’प्रेम’ पवित्र । भक्तांसी ’मैत्री’ मात्र 
।</p>
<p>अज्ञानी तो कृपापात्र । उपेक्षा निरंतर द्वेषियांची 
॥ ६५१ ॥</p>
</section>
<section>
<p>हे मध्यम भक्तांची भक्ती । राया जाण ऐशिया रितीं 
।</p>
<p>आतां प्राकृत भक्तांची स्थिती । तेही तुजप्रती 
सांगेन ॥ ६५२ ॥</p>
</section>
<blockquote>
<section>
<p><br/></p>
<p>अर्चायामेव हरये पूजां यः श्रद्धयेहते ।</p>
<p>न तद्‌भक्तेषु चान्येषु स भक्तः प्राकृतः स्मृतः 
॥ ४७ ॥</p>
</section>
<p><br/></p>
</blockquote>
<section>
<p>पाषाणप्रतिमा हाचि देवो । तेथेंचि ज्याचा पूर्ण 
भावो ।</p>
<p>भक्त-संत-सज्जनांसी पहा वो । अणुमात्र देहो लवों 
नेदी ॥ ६५३ ॥</p>
</section>
<section>
<p>ते ठायीं साधारण जन । त्याची वार्ता पुसे कोण ।</p>
<p>त्यांसी स्वप्नींही नाही सन्मान । यापरी भजन प्राकृताचें 
॥ ६५४ ॥</p>
</section>
<section>
<p>ऐशिया स्थितीं जो जड भक्तु । तो जाणावा मुख्य प्राकृतु 
।</p>
<p>प्रतिमाभंगें अंतु । मानी निश्चित्य देवाचा ॥ ६५५ 
॥</p>
</section>
<section>
<p>यापरी त्रिविध भक्त । सांगितले भजनयुक्त ।</p>
<p>परी उत्तमांचीं लक्षणें अद्‌भूत । ती सांगावया 
चित्त उदित माझें ॥ ६५६ ॥</p>
</section>
<blockquote>
<section>
<p><br/></p>
<p>गृहीत्वापीन्द्रियैरर्थान्‌ यो न द्वेष्टि न हृष्यति 
।</p>
<p>विष्णोर्मायामिदं पश्यन्‌ स वै भागवतोत्तमः ॥ ४८ 
॥</p>
</section>
<p><br/></p>
</blockquote>
<section>
<p>&gt; इंद्रियें विषयांतें सेविती । परी सुखदुःख नुमटे 
चित्तीं ।</p>
<p>विषय मिथ्यात्वें देखती । ते जाण निश्चितीं उत्तम 
भक्त ॥ ६५७ ॥</p>
</section>
<section>
<p>मृगजळीं जेणें केलें स्नान । तो नाहतां कोरडाचि 
जाण ।</p>
<p>तेवीं भोगीं ज्यांसी अभोक्तेपण । ते भक्त पूर्ण 
उत्तमोत्तम ॥ ६५८ ॥</p>
</section>
<section>
<p>उत्तम भक्त विषय सेविती । हा बोलु रूढला प्राकृतांप्रती 
।</p>
<p>त्यांसी विषयीं नाहीं विषयस्फूर्ती । त्यागिती 
भोगिती दोनी मिथ्या ॥ ६५९ ॥</p>
</section>
<section>
<p>स्वप्नींचें केळें रायभोगें । जागा हो‍ऊनि खावों 
मागे ।</p>
<p>तेणें हातु माखे ना तोंडी लागे । तेवीं विषयसंगें 
हरिभक्त ॥ ६६० ॥</p>
</section>
<section>
<p>येथवरी मिथ्या विषयभान । तरी सेवावया त्यांसी काय 
कारण ।</p>
<p>येथ प्रारब्ध बळी पूर्ण । तें अवश्य जाण भोगवी ॥ 
६६१ ॥</p>
</section>
<section>
<p>परी मी एक विषयभोक्ता । ही स्वप्नींही त्यास नुमटे 
कथा ।</p>
<p>यालागीं उत्तम भागवतता । त्यासीच तत्त्वतां बाणली 
॥ ६६२ ॥</p>
</section>
<section>
<p>यापरी विषयासक्तीं । वर्तिजे उत्तम भक्तीं ।</p>
<p>याहून अगाध स्थिती । सांगेन तुजप्रती ते ऐक ॥ ६६३ 
॥</p>
</section>
<blockquote>
<section>
<p><br/></p>
<p>देहेन्द्रियप्राणमनोधियां यो</p>
<p>जन्माप्ययक्षुत्‌ भयतर्षकृच्छ्रैः ।</p>
<p>संसारधर्मैरविमुह्यमानः</p>
<p>स्मृत्या हरेर्भागवतप्रधानः ॥ ४९ ॥</p>
</section>
<p><br/></p>
</blockquote>
<section>
<p>देह-इंद्रिय-मन-बुद्धि-प्राण । हेंचि बंधाचें पंचायतन 
।</p>
<p>क्षुधा तृषा भय क्लेश पूर्ण । जन्ममरण इत्यादि ॥ 
६६४ ॥</p>
</section>
<section>
<p>या पांचां स्थानीं अपार श्रम । या नांव म्हणिजे संसारधर्म 
।</p>
<p>निजभक्तां प्रसन्न आत्माराम । त्यांसी भवभ्रम स्वप्नींही 
नाहीं ॥ ६६५ ॥</p>
</section>
<section>
<p>क्षुधा लागलिया दारुण । आन्न‌आकांक्षें पीडे प्राण 
।</p>
<p>भक्तां क्षुधेची नव्हे आठवण । ऐसें अगाध स्मरण हरीचें 
॥ ६६६ ॥</p>
</section>
<section>
<p>भावें करितां भगवद्‌भक्ती । क्षुधेतृषेची नव्हे 
स्फूर्ती ।</p>
<p>एवढी पावले अगाध प्राप्ती । ते भवभयें निश्चितीं 
डंडळतीना ॥ ६६७ ॥</p>
</section>
<section>
<p>मनामाजीं भवभयभरणी । तें मन रातलें हरिचरणीं ।</p>
<p>आतां भयातें तेथ कोण मानी । मन मनपणीं असेना ॥ ६६८ 
॥</p>
</section>
<section>
<p>मनीं स्फुरे द्वैताची स्फूर्ती । तेथ भवभयाची दृढस्थिती 
।</p>
<p>ते मनीं जाहली हरीची वस्ती । यालागीं भवभयनिवृत्ती 
द्वैतेंसीं ॥ ६६९ ॥</p>
</section>
<section>
<p>देहबुद्धीमाजीं जाणा । नानापरी उठती तृष्णा ।</p>
<p>ते बुद्धी निश्चयें हरीच्या स्मरणा । करितां परिपूर्णा 
विनटली स्वयें ॥ ६७० ॥</p>
</section>
<section>
<p>जेथें जें जें स्फुरे तृष्णास्फुरण । तेथें स्वयें 
प्रगटे नारायण ।</p>
<p>तेव्हां तृष्णा होय वितृष्ण । विरे संपूर्ण पूर्णामाजीं 
। ६७१ ॥</p>
</section>
<section>
<p>यापरी गा तृष्णारहित । हरिस्मरणें भगवद्‌भक्त ।
</p>
<p>इंद्रियक्लेशां भक्त अलिप्त । तोही वृत्तांत ऐक 
राया ॥ ६७२ ॥</p>
</section>
<section>
<p>मुख्य कष्टाचें अधिष्ठान । इंद्रियकर्मीं राया 
जाण ।</p>
<p>ते इंद्रियकर्मीं ब्रह्मस्फुरण । हरिभक्तां पूर्ण 
हरिभजनें ॥ ६७३ ॥</p>
</section>
<section>
<p>दृष्टीनें घे‍ऊं जातां दर्शन । दृश्यमात्रीं प्रगटे 
नारायण ।</p>
<p>श्रवणीं शब्द घेतां जाण । शब्दार्थीं पूर्ण विराजे 
वस्तु ॥ ६७४ ॥</p>
</section>
<section>
<p>घ्राणीं घेतां नाना वासु । वासावबोधें प्रगटे परेशु 
।</p>
<p>रसना सेवी जो जो रसु । रसीं ब्रह्मरसु निजस्वादें 
प्रगटे ॥ ६७५ ॥</p>
</section>
<section>
<p>देहीं लागतां शीत-उष्ण । अथवा कां मृदु-कठीण ।</p>
<p>तेथें स्पर्श ज्ञानें जाण । चिन्मात्र पूर्ण प्रगटे 
स्वयें । ६७६ ॥</p>
</section>
<section>
<p>आतां कर्मेंद्रियप्रवृत्ती । तेथही स्फुरे ब्रह्मस्फुर्ती 
।</p>
<p>घेणें देणें गमनस्थिती । इंद्रियां गती आत्मारामें 
॥ ६७७ ॥</p>
</section>
<section>
<p>ऐसे करितां इंद्रियें कष्ट । ते कष्टीं होय निजसुख 
प्रगट ।</p>
<p>तेणें इंद्रियां विश्रांति चोखट । पिकली स्वानंदपेठ 
हरिभक्तां ॥ ६७८ ॥</p>
</section>
<section>
<p>जेणें इंद्रियां कष्ट होती । तेणेंचि इंद्रिया 
सुखप्राप्ती ।</p>
<p>हे भगवद्‌भजनीं निजयुक्ती । भोगिजे हरिभक्ती हरीचेनि 
स्मरणें ॥ ६७९ ॥</p>
</section>
<section>
<p>जन्म आणि मरण । हें देहाचे माथां जाण ।</p>
<p>भक्त देहीं विदेही पूर्ण । ध्यातां हरिचरण हरिरूप 
जाहले ॥ ६८० ॥</p>
</section>
<section>
<p>यालागीं देहाची अहंता । कदा नुपजे भगवद्‌भक्तां 
।</p>
<p>ते भक्तपूर्णतेची कथा । ऐक नृपनाथा सांगेन ॥ ६८१ 
॥</p>
</section>
<section>
<p>देह धरिल्या पंचाननें । भक्त न डंडळी जीवें प्राणें 
।</p>
<p>वंध्यापुत्र सुळीं देणें । देहाचें मरणें तेवीं 
देखे ॥ ६८२ ॥</p>
</section>
<section>
<p>छाया पालखीं बैसावी । ऐसें कोणी चिंतीना जीवीं ।
</p>
<p>तैशी देहासी पदवी यावी । हा नुठी सद्‌भावीं लोभ भक्तां 
॥ ६८३ ॥</p>
</section>
<section>
<p>देहासी आलिया नाना विपत्ती । भक्तां खेदु नुमटे 
चित्तीं ।</p>
<p>जेवीं आकाश शस्त्रघातीं । न ये काकुळती तैसे ते ॥ 
६८४ ॥</p>
</section>
<section>
<p>जननीजठरीं देहो जन्मला । भक्तु न म्हणे मी जन्मा 
आला ।</p>
<p>रवि थिल्लुरीं प्रतिबिंबला । थिल्लुर मी जाहला 
कदा न म्हणे ॥ ६८५ ॥</p>
</section>
<section>
<p>सायंप्रातः सूर्य प्रकाशे । अभ्रीं गंधर्वनगर आभासे 
।</p>
<p>देह प्रतिपाळी अदृष्ट तैसें । म्यां केलें ऐसें 
स्फुरेना ॥ ६८६ ॥</p>
</section>
<section>
<p>भक्तदेहासी येतां मरण । हेतुरहित हरीचें स्मरण 
।</p>
<p>यालागीं देह निमाल्या आपण । न मरतां पूर्ण पूर्णत्वें 
उरें ॥ ६८७ ॥</p>
</section>
<section>
<p>थिल्लुरा समूळ नाशु झाला । तरी रवि न म्हणे तो निमाला 
।</p>
<p>तेवीं देहो गेलिया भक्त उरला । सद्‌रूपें संचला 
हरिस्मरणें ॥ ६८८ ॥</p>
</section>
<section>
<p>आधीं काय सर्पु मारावा । मग दोरातें दोरु करावा ।
</p>
<p>तो न पालटतां निजगौरवा । दोरूचि अघवा दोररूपें ॥ 
६८९ ॥</p>
</section>
<section>
<p>तेवीं हरिभक्तां देहाच्या अभावो । मा काळ कवणा घालील 
घावो ।</p>
<p>आतां आम्ही ते आम्हीच आहों । तें आम्हीपणही वावो 
आमुचेनि आम्हां ॥ ६९० ॥</p>
</section>
<section>
<p>एत्यादि संसारदेहधर्म । ज्यासी स्पर्शों न शके 
कर्माकर्म ।</p>
<p>मोहें नव्हेचि भवभ्रम । तो भक्तोत्तम प्रधानत्वें 
॥ ६९१ ॥</p>
</section>
<section>
<p>राया आणिकही एक खूण । तुज मी सांगेन संपूर्ण ।</p>
<p>ज्याचा काम होय नारायण । तें भक्तलक्षण अवधारीं 
॥ ६९२ ॥</p>
</section>
<blockquote>
<section>
<p><br/></p>
<p>न कामकर्मबीजानां यस्य चेतसि सम्भवः ।</p>
<p>वासुदेवैकनिलयः स वै भागवतोत्तमः ॥ ५० ॥</p>
</section>
<p><br/></p>
</blockquote>
<section>
<p>हृदयीं चिंतितां आत्माराम । तद्‌रूप जाहला हृदयींचा 
काम ।</p>
<p>त्यासी सर्व कर्मी पुरुषोत्तम । देवदेवोत्तम तुष्टोनि 
प्रगटे । ६९३ ॥</p>
</section>
<section>
<p>तेथें ज्या ज्या वासना हृदयवासी । त्याही पडकल्या 
हरिमुखासी ।</p>
<p>एवं वासना जडल्या हरिरूपाशीं । हरि आश्रयो त्यांसी 
दृढ जाहला ॥ ६९४ ॥</p>
</section>
<section>
<p>तेथ जो जो भक्तांसी कामु । तो तो होय आत्मारामु ।
</p>
<p>वासनेचा निजसंभ्रमु । पुरुषोत्तमु स्वयें होये 
॥ ६९५ ॥</p>
</section>
<section>
<p>जगीं हरिभक्ति उत्तमोत्तम । भक्त कामेंचि करी निष्काम 
।</p>
<p>चाळितां वासना-अनुक्रम । निर्वासन ब्रह्म प्रकाशे 
स्वयें ॥ ६९६ ॥</p>
</section>
<section>
<p>ग्रासोग्रासीं रामस्मरण । तें अन्नचि होय ब्रह्म 
पूर्ण ।</p>
<p>भक्त भोगी मुक्तपण । या रीतीं जाण विदेहा ॥ ६९७ ॥
</p>
<p>ऐसा जो निष्कामनिष्ठ । तोचि भागवतांमाजीं श्रेष्ठ 
।</p>
<p>त्यासीच प्रधानत्वपट । जाण तो वरिष्ठ उत्तमत्वें 
॥ ६९८ ॥</p>
</section>
<section>
<p>उत्तम भक्त कैसे विचरती । त्या भक्तांची विचरणस्थिती 
।</p>
<p>ते सांगितली राया तुजप्रती । यथानिगुती तीं श्लोकीं 
॥ ६९९ ॥</p>
</section>
<section>
<p>उत्तम भक्त कोणें लिंगेंसी । आवडते जाहले भगवंतासी 
।</p>
<p>तें लक्षण सांगावयासी । अति‍उल्हासीं हरि बोले 
॥ ७०० ॥</p>
</section>
<blockquote>
<section>
<p><br/></p>
<p>न यस्य जन्मकर्मभ्यां न वर्णाश्रमजातिभिः ।</p>
<p>सज्जतेऽस्मिन्नहंभावो देहे वै स हरेः प्रियः ॥ 
५१ ॥</p>
</section>
<p><br/></p>
</blockquote>
<section>

<p>प्राकृतां देहीं देहाभिमान । तेणें गुरुकृपा करितां 
भजन ।</p>
<p>पालटे अभिमानाचें चिन्ह । अहं नारायणभावनायुक्त 
॥ १ ॥</p>
</section>
<section>
<p>अहं देह हें समूळ मिथ्या । अहं नारायण हें सत्य सत्त्वतां 
।</p>
<p>ऐशी भावना दृढ भावितां । ते भावना‍आंतौता अभिमान 
विरे ॥ २ ॥</p>
</section>
<section>
<p>अभिमान हरिचरणीं लीन । तेव्हां भक्त होय निरभिमान 
।</p>
<p>तेंचि निरहंतेचें लक्षण । हरि संपूर्ण सांगत ॥ ३ 
॥</p>
</section>
<section>
<p>निरहंकाराचीं लक्षणें । तो जन्मोनि मी जन्मलों 
न म्हणे ।</p>
<p>सुवर्णाचें केलें शुनें । तरी सोनें श्वान हों नेणे 
तदाकारें असतां ॥ ४ ॥</p>
</section>
<section>
<p>तेवीं जन्मादि अहंभावो । उत्तम भक्तां नाहीं पहा 
हो ।</p>
<p>कर्मक्रियेचा निर्वाहो । अहंकर्ता स्वयमेवो मानीना 
५ ॥</p>
</section>
<section>
<p>तो कर्म करी परी न म्हणे मी कर्ता । जेवीं गगनीं असोनि 
सविता ।</p>
<p>अग्नि उपजवी सूर्यकांता । तेवीं करोनि अकर्ता निजात्मदृष्टीं 
॥ ६ ॥</p>
</section>
<section>
<p>सूर्ये सूर्यकांतीं अग्निसंग । तेणें होतु याग 
कां दाघ ।</p>
<p>तें बाधूं न शके सूर्याचें अंग । तेवीं हा चांग करूनि 
अकर्ता ॥ ७ ॥</p>
</section>
<section>
<p>अचेतन लोह चुंबकें चळे । लोहकर्में चुंबक न मैळे 
।</p>
<p>तेवीं हा कर्में करूनि सकळें । अनहंकृतिबळें अकर्ता 
॥ ८ ॥</p>
</section>
<section>
<p>देहींचीं कर्में अदृष्टें होती । मी कर्ता म्हणतां 
तीं बाधती ।</p>
<p>भक्तां सर्व कर्मीं अनहंकृती । परमात्मप्रतीती 
भजनयोगें ॥ ९ ॥</p>
</section>
<section>
<p>एवं देहींचीं कर्में निपजतां । पूर्णप्रतीती भक्त 
अकर्ता ।</p>
<p>कर्माकर्माची अवस्था । नेघे तो माथां अनहंकृती 
॥ १० ॥</p>
</section>
<section>
<p>जरी जाहला उत्तमवर्ण । तरी तो न म्हणे मी ब्राह्मण 
।</p>
<p>स्फटिक कुंकुमें दिसे रक्तवर्ण । । &quot;मी लोहीवा 
पूर्ण&quot; स्फटिक न म्हणे ॥ ११ ॥</p>
</section>
<section>
<p>ज्यासी नाही देहाभिमान । तो हाती न धरी देहाचा वर्ण 
।</p>
<p>तैसाचि आश्रमाभिमान । भक्त सज्ञान न धरी कदा ॥ १२ 
॥</p>
</section>
<section>
<p>अंगीं बाणला संन्यासु । परी तो न म्हणे मी परमहंसु 
।</p>
<p>जेवी नटा‍अंगीं रजविलासु । तो राज‌उल्हासु नट न 
मानी ॥ १३ ॥</p>
</section>
<section>
<p>तेवीं आश्रमादि अवस्था । भक्त न धरीच सर्वथा ।</p>
<p>तैशीच जातीचीही कथा । न घे माथां भक्तोत्तम ॥ १४ 
॥</p>
</section>
<section>
<p>जाती उंच नीच असंख्य । परी तो न म्हणे हे माझीचि एक 
।</p>
<p>जेवीं गंगातीरीं गांव अनेक । परी गंगा माझा एक गांव 
न म्हणे ॥ १५ ॥</p>
</section>
<section>
<p>तेवीं जन्म-कर्म-वर्णा-श्रम-जाती । पूर्ण भक्त हातीं 
न धरिती ।</p>
<p>चहूं देहांची अहंकृती । स्वप्नींही न धरिती हरिभक्त 
॥ १६ ॥</p>
</section>
<section>
<p>आशंका ॥ तरी काय वर्णाश्रम-जाती । भक्त निःशेष सांडिती 
।</p>
<p>त्यांत असोनि नाहीं अहंकृती । ते हे उपपत्ति बोलिलो 
राया ॥ १७ ॥</p>
</section>
<section>
<p>तो जेव्हां पावे जन्मप्राप्ती । तेव्हां त्यासवें 
नाहीं वर्णाश्रम-जाती ।</p>
<p>जन्म‌अभिमानें माथां घेती । हे कुळगोत-जाति पैं 
माझी ॥ १८ ॥</p>
</section>
<section>
<p>ऐशा नाथिल्या अहंकृती । ब्रह्मादिक गुंतले ठाती 
।</p>
<p>वाढविता वर्णाश्रम जाती । सज्ञान गुंतती निजाभिमानें 
॥ १९ ॥</p>
</section>
<section>
<p>ऐशी अहंतेची अतिदुर्धर गती । येथें ब्रह्मादिकां 
नव्हे निवृत्ती ।</p>
<p>सोडूं नेणे गा कल्पांती । सज्ञान ठाकिजेती निजाभिमानें 
॥ २० ॥</p>
</section>
<section>
<p>येथें भक्तांच्या भाविक स्थितीं । अभिमान तुटे 
भगवद्‌भक्तीं ।</p>
<p>ते निरभिमान भक्तस्थिती । राया तुजप्रती दाविली 
स्वयें ॥ २१ ॥</p>
</section>
<section>
<p>समूळ देहाभिमान झडे । तो देहीचि देवासी आवडे ।</p>
<p>ते भक्त जाण वाडेकोडें । लळेवाडे हरीचे ॥ २२ ॥</p>
</section>
<section>
<p>ते जें जें मागती कौतुकें । तें देवोचि होय तितुकें 
।</p>
<p>त्यांचेनि परम संतोखें । देव सुखावला सुखें दोंदिल 
होये ॥ २३ ॥</p>
</section>
<section>
<p>तो जिकडे जिकडे जाये । देव निजांगें ते‍उता ठाये 
।</p>
<p>भक्त जे‍उती वास पाहे । देव ते ते होय पदार्थ ॥ २४ 
॥</p>
</section>
<section>
<p>त्यासी झणीं कोणाची दृष्टी लागे । यालागीं देवो 
त्या पुढें मागें ।</p>
<p>त्या सभोवता सर्वांगें । भक्तीचेनि पंगें भुलला 
चाले ॥ २५ ॥</p>
</section>
<section>
<p>निरभिमानाचेनि नांवें । देव निजांगें करी आघवें 
।</p>
<p>जेवीं कां तान्हयाचेनि जीवें । जीवें भावें निजजननी 
॥ २६ ॥</p>
</section>
<section>
<p>एवं राखतां निजभक्तांसी । तरी देव धाके निजमानसीं 
।</p>
<p>जरी हा मजसीं आला ऐक्यासी । तरी हे प्रीति कोणासीं 
मग करावी ॥ २७ ॥</p>
</section>
<section>
<p>कोणासी पाहों कृपादृष्टीं । कोणापें सांगों निजगोष्टी 
।</p>
<p>कोणासी खेवें देवों मिठी । ऐशी आवडी मोठी प्रेमाची 
॥ २८ ॥</p>
</section>
<section>
<p>या काकुळतीं श्रा‍अनंतु । ऐक्यभावें करी निजभक्तु 
।</p>
<p>मग देवो भक्त दोहींआंतु । देवोचि नांदतु स्वानंदें 
॥ २९ ॥</p>
</section>
<section>
<p>एवं आपुली आपण भक्ती । करीतसे अनन्यप्रीतीं ।</p>
<p>हेंचि निरूपण वेदांतीं । अद्वैतभक्ति या नांव ॥ 
३० ॥</p>
</section>
<section>
<p>त्यासी चहूं भुजीं आलिंगितां । हांव न बाणेचि भगवंता 
।</p>
<p>मग रिघोनियां आंतौता । परमार्थता आलिंगी ॥ ३१ ॥</p>
</section>
<section>
<p>ऐसें खेंवाचें मीस करी । तेणें भक्त आणी आपणाभीतरीं 
।</p>
<p>मग आपण त्या‍आंतबाहेरी । अतिप्रीतीवरी कोंदाटे 
॥ ३२ ॥</p>
</section>
<section>
<p>नवल आवडीचा निर्वाहो । झणीं लागे काळाचा घावो ।</p>
<p>यालागीं निजभक्तांचा देहो । देवाधिदेवो स्वयें 
होये ॥ ३३ ॥</p>
</section>
<section>
<p>ऐसा जो पढियंता परम । तो भागवतांमाजीं उत्तमोत्तम 
।</p>
<p>यापरी भागवतधर्म । पुरुषोत्तम वश्य करी ॥ ३४ ॥</p>
</section>
<section>
<p>ऐशिया उत्तम भक्ता । भेदाची समूळ नुरे वार्ता ।</p>
<p>हेचि अभेदभक्तकथा । ऐक नृपनाथा सांगेन ॥ ३५ ॥</p>

</section>
<blockquote>
<section>
<p><br/></p>
<p>न यस्य स्वः पर इति वित्तेष्वात्मनि वा भिदा ।</p>
<p>सर्वभूतसमः शान्तः स वै भागवतोत्तमः ॥ ५२ ॥</p>
</section>
<p><br/></p>
</blockquote>
<section>

<p>अद्वैतभजनाचे वोजें । मी माझें तूं आणि तुझें ।</p>
<p>ज्यासी नुरेचि सहज निजें । तो भक्त मानिजे उत्तमत्वें 
॥ ३६ ॥</p>
</section>
<section>
<p>यापरी ज्याचे चित्ताचे ठायीं । भेदु निःशेष उरला 
नाहीं ।</p>
<p>तेथ माझें तुझें हें कांहीं । तें निमालें पाहीं 
जेथींच्या तेथें ॥ ३७ ॥</p>
</section>
<section>
<p>जेवीं अग्नीशीं जें जें टेंके । तें तें अग्नीचि 
हो‍ऊनि ठाके ।</p>
<p>तेवीं अभेदभक्त जें जें देखे । तें तें यथासुखें 
स्वस्वरूप होये ॥ ३८ ॥</p>
</section>
<section>
<p>निजवित्त आणिकापाशीं देतां । आवांकू नुपजे त्याचिया 
चित्ता ।</p>
<p>न देखे पारकेपणाची वार्ता । विकल्प घालितां तरी 
उपजेना ॥ ३९ ॥</p>
</section>
<section>
<p>डावे हातींचे पदार्था । उजवे हातीं स्वयें देतां 
।</p>
<p>येथें कोण देता कोण घेता । तेवीं एकात्मता सर्वभूतीं 
॥ ४० ॥</p>
</section>
<section>
<p>आपणासकट सर्व देहीं । भक्तां भगवंतावांचूनि नाहीं 
।</p>
<p>यालागीं शांति त्याचे ठायीं । स्वानंदें पाहीं 
निःशंक नांदे ॥ ४१ ॥</p>
</section>
<section>
<p>ऐशिया निजसमशांतीं । भगवद्‌भक्त क्रीडा करिती ।
</p>
<p>यालागीं उत्तमत्वाची प्राप्ती । सुनिश्चितीं पावले 
॥ ४२ ॥</p>
</section>
<section>
<p>हरिभक्तांची निरपेक्षता । ऐक सांगेन नृपनाथा ।</p>
<p>उत्तम भक्तांची सांगतां कथा । अति‍उल्हासता हरीसी 
॥ ४३ ॥</p>
</section>
<section>
<p>निरपेक्ष तो मुख्य भक्त । निरपेक्ष तो अति विरक्त 
।</p>
<p>निरपेक्ष तो नित्यमुक्त । सत्य भगवंत निरपेक्षी 
॥ ४४ ॥</p>

</section>
<blockquote>
<section>
<p><br/></p>
<p>त्रिभुवनविभवहेतवेऽप्यकुण्ठ</p>
<p>स्मृतिरजितात्मसुरादिभिर्विमृग्यात्‌ ।</p>
<p>न चलति भगवत्पदारविन्दात्‌</p>
<p>लवनिमिषार्धमपि यः स वैष्णवाग्र्यः ॥ ५३ ॥</p>
</section>
<p><br/></p>
</blockquote>
<section>

<p>सप्रेमभावें करितां भक्ती । हरिचरणीं ठेविली चित्तवृत्ती 
।</p>
<p>निजस्वार्थाचिये स्थितीं । अतिप्रीतीं निजनिष्ठा 
॥ ४५ ॥</p>
</section>
<section>
<p>तेथें त्रिलोकींच्या सकल संपत्ती । कर जोडूनि वरूं 
प्रार्थिती ।</p>
<p>तरी क्षणार्ध न काढी चित्तवृत्ती । भक्त परमार्थी 
अतिलोभी ॥ ४६ ॥</p>
</section>
<section>
<p>क्षणार्ध चित्तवृत्ती काढितां । त्रिभुवनविभव 
ये हाता ।</p>
<p>एवढिया सांडूनि स्वार्था । म्हणाल हरिभक्तां लाभ 
कोण ॥ ४७ ॥</p>
</section>
<section>
<p>हरिचरणीं अपरोक्षस्थिति । तेथील क्षणार्धाची जे 
प्राप्ती ।</p>
<p>त्यापुढें त्रिभुवनसंपत्ती । भक्त मानिती तृणप्राय 
॥ ४८ ॥</p>
</section>
<section>
<p>सकळ जगाचा स्रजिता । ब्रह्मा पितामहो तत्त्वतां 
।</p>
<p>त्रैलोक्यराज्यसमर्थता । वोळगे वस्तुतां अंगणीं 
ज्याचे ॥ ४९ ॥</p>
</section>
<section>
<p>त्रिभुवनवैभवाचे माथां । ब्रह्मपदाची समर्थता 
।</p>
<p>तो ब्रह्माही निजस्वार्था । होय गिंवसिता हरिचरण 
॥ ५० ॥</p>
</section>
<section>
<p>त्यागोनि ब्रह्मवैभवसंपत्ती । ब्रह्मा बैसोनि 
एकांतीं ।</p>
<p>अहर्निशीं हरिचरण चिंती । तरी त्या प्राप्ति सहसा 
नव्हे ॥ ५१ ॥</p>
</section>
<section>
<p>सहसा न पवे हरिचरण । यालागीं ब्रह्मा साभिमान ।</p>
<p>तेणें अभिमानेंचि जाण । नेलीं चोरून गोपाल-वत्सें 
॥ ५२ ॥</p>
</section>
<section>
<p>तेथें न कष्टता आपण । न मोडतां कृष्णपण ।</p>
<p>गोपाल-वत्सें जाहला संपूर्ण । पूर्णत्वें पूर्ण 
स्वलीला ॥ ५३ ॥</p>
</section>
<section>
<p>अगाध हरिलीला पूर्ण । पाहतां वेडावलें ब्रह्मपण 
।</p>
<p>तेव्हां सांडोनि पदाभिमान । अनन्यशरण हरिचरणीं 
॥ ५४ ॥</p>
</section>
<section>
<p>कैलासराणा शूलपाणी । ब्रह्मा लागे ज्याचे चरणीं 
।</p>
<p>तोहि निजराज्य सांडोनी । महाश्मशानीं हरिचरण चिंती 
॥ ५५ ॥</p>
</section>
<section>
<p>कौपीनभस्मजटाधारी । चरणोदक धरोनि शिरीं ।</p>
<p>हरिचरण हृदयामाझारीं । शिव निरंतरीं चिंतीत ॥ ५६ 
॥</p>
</section>
<section>
<p>एवं ब्रह्मा आणि शंकर । चरणांचे न पवती पार ।</p>
<p>तेथें त्रैलोक्यवैभव थोर । मानी तो पामर अतिमंदभाग्य 
॥ ५७ ॥</p>
</section>
<section>
<p>हरिचरणक्षणार्धप्राप्ती । त्रैलोक्यराज्यसंपत्ती 
।</p>
<p>भक्त ओंवाळूनि सांडिती । जाण निश्चितीं निंबलोण 
॥ ५८ ॥</p>
</section>
<section>
<p>हरिचरणसारामृतगोडी । क्षणार्ध जैं जोडे जोडी ।</p>
<p>तैं त्रैलोक्यवैभवाच्या कोडी । करी कुरवंडी निजभक्त 
भावें ॥ ५९ ॥</p>
</section>
<section>
<p>एवं हरिचरणांपरतें । सारामृत नाहीं येथें ।</p>
<p>यालागीं चित्तें वित्तें जीवितें । जडले सुनिश्चितें 
चरणारविंदी ॥ ६० ॥</p>
</section>
<section>
<p>निमिषार्ध त्रुटी लव क्षण । जे न सोडिती हरिचरण ।
</p>
<p>ते वैष्णवांमाजीं अग्रगण । राया ते जाण &quot;उत्तम 
भक्त&quot; ॥ ६१ ॥</p>
</section>
<section>
<p>जे त्रिभुवनविभवभोग भोगिती । तेही पावले अनुतापवृत्ती 
।</p>
<p>त्यांच्या तापाची निजनिवृत्ती । हरिचरणप्राप्ती 
तें ऐक ॥ ६२ ॥</p>

</section>
<blockquote>
<section>
<p><br/></p>
<p>भगवत उरुविक्रमाङ्‌घ्रिशाखा</p>
<p>नखमणिचन्द्रिकया निरस्ततापे ।</p>
<p>हृदि कथमुपसीदतां पुनः स</p>
<p>प्रभवति चन्द्र इवोदितेऽर्कतापः ॥ ५४ ॥</p>
</section>
<p><br/></p>
</blockquote>
<section>

<p>थोर हरिचरणाचा पराक्रम । पदें त्रैलोक्य आवरी त्रिविक्रम 
।</p>
<p>ब्रह्मांड भेदोनि पदद्रुम । वाढला परमसामर्थ्यें 
॥ ६३ ॥</p>
</section>
<section>
<p>ते पदद्रुमींचिया दशशाखा । त्याचि दशधा दशांगुलिका 
।</p>
<p>अग्रीं अग्रफळचंद्रिका । नखमणि देखा लखलखित ॥ ६४ 
॥</p>
</section>
<section>
<p>ते नखचंद्रिकेचे चंद्रकांत । चरणचंद्रामृतें नित्य 
स्रवत ।</p>
<p>भक्तचकोर ते सेवित । स्वानंदें तृप्त सर्वदा ॥ ६५ 
॥</p>
</section>
<section>
<p>त्यांसी कामादि त्रिविधतापप्राप्ती । सर्वथा बाधूं 
न शके पुढती ।</p>
<p>जेवीं सूर्याची संतप्त दीप्ती । चंद्रबिंबा‍आंतौती 
कदा न रिघे ॥ ६६ ॥</p>
</section>
<section>
<p>जे हरिचरणचंद्रचकोर । स्वप्नींही संसारताप न ये 
त्यांसमोर ।</p>
<p>ऐसा चरणमहिमा अपार । हरि मुनीश्वर हर्षें वर्णी 
॥ ६७ ॥</p>
</section>
<section>
<p>’देहे वै स हरेः प्रियः’ । येणें श्लोकें गा विदेह्या 
।</p>
<p>दाविली भक्तिलिंगक्रिया । जाण तू राया सुनिश्चित 
॥ ६८ ॥</p>
</section>
<section>
<p>’न यस्य स्वः पर इति’ । येणें त्याची धर्मस्थिती 
।</p>
<p>राया सांगितली तुजप्रती । यथानिगुतीं यथार्थ ॥ 
६९ ॥</p>
</section>
<section>
<p>’यादृश’ म्हणे कैसे असती । भगवद्‌भजनें स्वानंदतृप्ति 
।</p>
<p>त्रिविध तापांची निवृत्ती । करोनि असती हरिभक्त 
। ७० ॥</p>
</section>
<section>
<p>आतां त्यांची बोलती परी । नामें गर्जती निरंतरीं 
।</p>
<p>तेचि ते संक्षेपाकारीं । उपसंहारीं हरि सांगे ॥ 
७१ ॥</p>
</section>
<section>
<p>सकळ लक्षणांची सारस्थिति । प्रेमळाची परमप्रीती 
।</p>
<p>उल्लंघूं न शके श्रीपती । तेही श्लोकार्थीं हरि 
सांगे ॥ ७२ ॥</p>

</section>
<blockquote>
<section>
<p><br/></p>
<p>विसृजति हृदयं न यस्य साक्षात्‌</p>
<p>हरिरवशाभिहितोऽप्यघौघनाशः ।</p>
<p>प्रणयरसनया धृताङ्‌घ्रिपद्मः</p>
<p>स भवति भागवतप्रधान उक्तः ॥ ५५ ॥</p>
</section>
</blockquote>
<blockquote>
<section>
<p>इति श्रीमद्‌भागवते महापुराणे परमहंसायां संहितायां 
एकादशस्कन्धे द्वितीयोऽध्यायः ॥ २ ॥</p>
</section>
<p><br/></p>
</blockquote>
<section>

<p>अवचटें तोंडा आल्या हरी । सकळ पातकें संहारी ।</p>
<p>तें हरिनाम निरंतरीं । जे निजगजरीं गर्जती ॥ ७३ ॥
</p>
<p>ऐसें ज्यांचे जिव्हेवरी । नाम नाचे निरंतरीं ।</p>
<p>तें धन्य धन्य संसारीं । स्वानंदें हरि गर्जति ॥ 
७४ ॥</p>
</section>
<section>
<p>सप्रेम सद्‌भावें संपूर्ण । नित्य करितां नामस्मरण 
।</p>
<p>वृत्ति पालटती आपण । तेंही लक्षण ऐक राया ॥ ७५ ॥</p>
</section>
<section>
<p>नामासरिसाच हरी । रिघे हृदयामाझारीं ।</p>
<p>तेणें धाकें अभ्यंतरीं । हों लागे पुरी हृदयशुद्धी 
॥ ७६ ॥</p>
</section>
<section>
<p>तेव्हां प्रपंच सांडोनि वासना । जडोनि ठाके जनार्दना 
।</p>
<p>’अहं’कारु सांडोनि अहंपणा । सोहं सदनामाजीं रिघे 
॥ ७७ ॥</p>
</section>
<section>
<p>चित्त विसरोनि चित्ता । जडोनि ठाके भगवंता ।</p>
<p>मनाची मोडली मनोगतता । संकल्प विकल्पता करूं विसरे 
॥ ७८ ॥</p>
</section>
<section>
<p>कृतनिश्चयेंसीं बुद्धी । हो‍ऊनि ठाके समाधी ।</p>
<p>ऐशी देखोनि हृदयशुद्धी । तेथोनि त्रिशुद्धी न रिघे 
हरी ॥ ७९ ॥</p>
</section>
<section>
<p>हरिनामप्रेमप्रीतीवरी । हृदयीं रिघाला जो हरी ।
</p>
<p>तो रिघों विसरे बाहेरी । भक्तप्रीतिकरीं कृपाळू 
॥ ८० ॥</p>
</section>
<section>
<p>भक्तें प्रणयप्रीतीची दोरी । तेणें चरण धरोनि निर्धारीं 
।</p>
<p>निजहृदयीं बांधिला हरी । तो कैशापरी निघेल ॥ ८१ ॥
</p>
<p>भगवंत महा अतुर्बळी । अदट दैत्यांतें निर्दळी ।
</p>
<p>तो कोंडिला हृदयकमळीं । हे गोष्टी समूळीं मिथ्या 
म्हणती ॥ ८२ ॥</p>
</section>
<section>
<p>जो शुष्क काष्ठ स्वयें कोरी । तो कोंवळ्या कमळामाझारीं 
।</p>
<p>भ्रमर गुंतला प्रीतीवरी । केसर माझारीं कुचंबो 
नेदी ॥ ८३ ॥</p>
</section>
<section>
<p>तेवीं भक्ताचिया प्रेमप्रीतीं । हृदयीं कोंडिला 
श्रीपती ।</p>
<p>तेथ खुंटल्या सामर्थ्यशक्ती । भावार्थाप्रती बळ 
न चले ॥ ८४ ॥</p>
</section>
<section>
<p>बाळ पालवीं घाली पिळा । तेणें बाप राहे थोकला ।</p>
<p>तरी काय तो निर्बळ जाहला । ना तो स्नेहें भुलला ढळेना 
॥ ८५ ॥</p>
</section>
<section>
<p>तेवीं निजभक्त लडेवाळ । त्याचें प्रेम अत्यंत गोड 
।</p>
<p>निघावयाची विसरोनि चाड । हृदयीं सुरवाड हरि मानी 
॥ ८६ ॥</p>
</section>
<section>
<p>ऐसें ज्याचें अंतःकरण । हरि न सांडी स्वयें आपण ।
</p>
<p>तैसेचि हरीचे श्रीचरण । जो सांडिना पूर्ण प्रेमभावें 
॥ ८७ ॥</p>
</section>
<section>
<p>हरीचे ठायीं प्रीति ज्या ऐशी । हरीची प्रीति त्या 
तैसी ।</p>
<p>जे अनन्य हरीपाशीं हरि । त्यांसी अनन्य सदा ॥ ८८ 
॥</p>
</section>
<section>
<p>ऐसे जे हरिचरणीं अनन्य । तेचि भक्तांमाजीं प्रधान 
।</p>
<p>वैष्णवांत ते अग्रगण । राया ते जाण ’भागवतोत्तम’ 
॥ ८९ ॥</p>
</section>
<section>
<p>गौण करूनि चारी मुक्ती । जगीं श्रेष्ठ भगवद्‌भक्ती 
।</p>
<p>त्या उत्तम भक्तांची स्थिती । संक्षेपें तुजप्रती 
बोलिलों राया ॥ ९० ॥</p>
</section>
<section>
<p>पूर्ण भक्तीचें निरूपण । सांगतां वेदां पडलें मौन 
।</p>
<p>सहस्रमुखाची जिव्हा पूर्ण । थकोनि जाण थोंटावे 
॥ ९१ ॥</p>
</section>
<section>
<p>ते भक्तीची एकांशता । तुज म्यां सांगितली हे कथा 
।</p>
<p>यावरी परिपूर्णता । राया स्वभावतां तूं जाणशी ॥ 
९२ ॥</p>
</section>
<section>
<p>हरीसारिखा रसाळ वक्ता । सांगतां उत्तमभक्त कथा 
।</p>
<p>तटस्थ पडिलें समस्तां । भक्तभावार्थता ऐकोनी ॥ 
९३ ॥</p>
</section>
<section>
<p>तंव रावो रोमांचित जाहला । रोममूळीं स्वेद आला ।
</p>
<p>श्रवणसुखें लांचावला । डोलों लागला स्वानंदें ॥ 
९४ ॥</p>
</section>
<section>
<p>पूर्ण संतोषोनि मनीं । म्हणे भलें केलें मुनी ।</p>
<p>थोर निवालों निरूपणीं । श्रवणाची धणी तरी न पुरे 
॥ ९५ ॥</p>
</section>
<section>
<p>ऐकोनि हरीचें वचन । राजा म्हणे हे अवघे जण ।</p>
<p>अपरोक्षज्ञानें ज्ञानसंपन्न । वक्ते पूर्ण अवघेही 
॥ ९६ ॥</p>
</section>
<section>
<p>भिन्न भिन्न करोनि प्रश्न । आकर्णूं अवघ्यांचें 
वचन ।</p>
<p>ऐशिया श्रद्धा राजा पूर्ण । अनुपम प्रश्न पैं करील 
॥ ९७ ॥</p>
</section>
<section>
<p>रायासी कथेची पूर्ण चाड । पुढां प्रश्न करील गोड 
।</p>
<p>जे ऐकतांचि पुरे कोड । श्रोते वाड सुखावती ॥ ९८ ॥
</p>
<p>त्या प्रश्नाचें गुह्य ज्ञान । श्रवणीं पाववीन 
संपूर्ण ।</p>
<p>वदनीं वक्ता जनार्दन । यथार्थ पूर्ण अर्थवी ॥ ९९ 
॥</p>
</section>
<section>
<p>पांवा नाना मधुर ध्वनी गाजे । परी तो वाजवित्याचेनि 
वाजे ।</p>
<p>तेवीं एका जनार्दनीं साजे । ग्रंथार्थवोजें कवि 
कर्ता ॥ ८०० ॥</p>
</section>
<blockquote>
<section>
<p>इति श्रीमद्‌भागवते महापुराणे एकादशस्कन्धे परमहंस 
संहितायां</p>
<p>एकाकार टीकायां निमिजायंतसंवादे द्वितीयोऽध्यायः 
॥</p>
</section>
</blockquote>
<blockquote>
<section>
<p>श्रीकृष्णार्पणमस्तु ॥ श्लोक ॥ ५५ ॥ ओव्या ॥ ८०० ॥</p>
</section>
</blockquote>

</article>
</body>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
</html>

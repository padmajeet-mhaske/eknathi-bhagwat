<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body bgcolor="#ffffff">
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय सहावा</h2>
<p><br/></p>
<p>॥ श्रीगणेशाय नमः ॥ श्रीकृष्णाय नमः ॥</p>
<p>ॐ नमो श्रीजनार्दना । भावार्थें नमितां चरणा ।</p>
<p>जनेंसहित मीपणा । नाहींच जाणा स्वयें केलें ॥१॥
</p>
<p>लिंगदेहाचें मर्दन । तेंचि जनाचें अर्दन ।</p>
<p>यालागीं नामें जनार्दन । प्रगट जाण प्रसिद्धी ॥२॥
</p>
<p>तुझी ऐशीच करणी । कर्म कर्ता नुरवूनि ।</p>
<p>सुखें नांदविसी जनीं । समाधानीं जनार्दना ॥३॥</p>
<p>सुखेंचि तुझें नाम घेतां । घातु करिसी जीविता ।</p>
<p>जीवु घे‌ऊनि तत्वतां । होसी सर्वथा कृपाळू ॥४॥</p>
<p>तुझे नामाचें प्रबळ बळ । माथा नुधविती कळिकाळ ।</p>
<p>चारी मुक्ति केवळ । होती निश्चळ निजदासी ॥५॥</p>
<p>नामें एवढें ढसाळ देणें । त्या तुझें स्वरूप कवण 
जाणे ।</p>
<p>सांडूनि जाणणें नेणणें । निवांत राहाणें तत्वतां 
॥६॥</p>
<p>तुझा स्तुतिवादु करणें । तंव परतलीं श्रुति पुराणें 
।</p>
<p>तेथ माझें आरुष बोलणें । कोठें कोणें सारावें ॥७॥
</p>
<p>तुझा स्तुतिवादु तें मौन । तुझा कळवळा तें कीर्तन 
।</p>
<p>कांहीं न करणें तें अनुसंधान । साचार जाण श्रीकृष्णा 
॥८॥</p>
<p>ऐशियाही तुझे ठायीं । अचाट हांव उठिली पाहीं ।</p>
<p>तेचि अर्थीं चित्त दे‌ई । कृपानिर्वाही गुरुराया 
॥९॥</p>
<p>खद्योत प्रकाशूं पाहे चांदा । मशक गरुडासी घे खांदां 
।</p>
<p>तैसा मी एकादशस्कंधा । मूर्ख नुसधा टीकार्थी ॥१०॥
</p>
<p>येचि विषयीं गुरुनाथा । कृपा करावी सर्वथा ।</p>
<p>ग्रंथरचना ग्रंथार्था । सार्थकता करावी ॥११॥</p>
<p>ऐशी विनवणी ऐकतां । कृपापद्मकरु ठेविला माथां ।
</p>
<p>तंव उद्योत्कार जाहला ग्रंथा । यथार्थता निजदीपें 
॥१२॥</p>
<p>नवल कृपेची करणी । अर्थचिंतामणीची खाणी ।</p>
<p>उघडली तत्क्षणीं । पदार्थश्रेणी कविमुद्रा ॥१३॥
</p>
<p>लेतां सिद्ध अलंकारा । कवण सांकडें लेणारा ।</p>
<p>ताल राखतां खांबसूत्रा । लेपाच्या करा प्रयास काय 
॥१४॥</p>
<p>बापाचीं पक्वान्नें घे‌उनी । बाळ घाली बापाचे वदनीं 
।</p>
<p>तेणें साचचि तो संतोषोनी । होय मनीं सुखाचा ॥१५॥
</p>
<p>तैशीच हेही कथा । तूंचि ग्रंथु तूंचि कविता ।</p>
<p>तेथें कोणीं घ्यावी अहंता । ’मी कर्ता’ म्हणौनी 
॥१६॥</p>
<p>गुरूनें सांडविली ’अहंता’ । शेखीं राहों नेदीच 
’सोहंता’ ।</p>
<p>तेथ मी एकु कवि-कर्ता । हेंही सर्वथा न सरे पैं ॥१७॥
</p>
<p>सूचितां अहंकाराचा झाडा । सूचनाचि होय त्याचा जोडा 
।</p>
<p>जो आपणियातें म्हणवी वेडा । तोचि गाढा अतिचतुर ॥१८॥
</p>
<p>तैशीच हेही हो‌ईल वार्ता । यालागीं श्रीगुरुनाथा 
।</p>
<p>चरणीं ठेविला माथा । कर्ता करविता तूंचि तूं ॥१९॥
</p>
<p>मागील ग्रंथसंगती । पंचमाध्यायाचे अंतीं ।</p>
<p>नारद वसुदेवाप्रती । बोलिला उपपत्ति ते ऐशी ॥२०॥
</p>
<p>हा परमात्मा श्रीहरी । लीलाविग्रहें देहधारी ।</p>
<p>अवतरला तुमचे घरीं । भाग्यें करी नटनाट्य ॥२१॥</p>
<p>हा ईशाचाही निज‌ईशु । वैकुंठींचा निजवासु ।</p>
<p>परमात्मा परेशु । जगदीशु श्रीकृष्णु ॥२२॥</p>
<p>तेंचि नारदवचनप्रमाण । प्रार्थावया श्रीकृष्ण 
।</p>
<p>मिळवोनियां देवगण । द्वारकेसी जाण स्वयें आले ॥२३॥
</p>
<blockquote>
<p><br/></p>
<cite><p>श्रीशुक उवाच । </p></cite>
<p>अथ ब्रह्मात्मजैः देवैः प्रजेशैरावृतोऽभ्यगात्‌ 
। </p>
<p>भवश्च भूतभव्येशो ययौ भूतगणैर्वृतः ॥ १ ॥ </p>
<p><br/></p>
</blockquote>

<p>शुक म्हणे परीक्षिती । पहावया श्रीकृष्णमूर्ती 
।</p>
<p>सुरवर द्वारकेसी येती । विचित्र स्तुति तिंहीं 
केली ॥२४॥</p>
<p>श्रीकृष्णमूर्तीचें कवतिक । पहावया देव सकळिक ।
</p>
<p>चतुर्मुख पंचमुख । वेगें षण्मुख पातले ॥२५॥</p>
<p>करावयास प्रजा‌उत्पत्ती । पूर्वीं नेमिला प्रजापती 
।</p>
<p>तोही आला द्वारकेप्रती । कृष्णमूर्ती पहावया ॥२६॥
</p>
<p>सनकादिक आत्माराम । अवाप्तसकळकाम ।</p>
<p>तेही हो‌ऊनि आले सकाम । मेघश्याम पहावया ॥२७॥</p>
<p>भूतनायक रुद्रगण । आले अकराही जण ।</p>
<p>पहावया श्रीकृष्ण । भूतगणसमवेत ॥२८॥</p>
<p>पहावया श्रीकृष्णरावो । घे‌ऊनि गणांचा समुदावो 
।</p>
<p>द्वारके आला महादेवो । भूतभविष्यांचा पहा हो त्रिकाळज्ञाता 
॥२९॥</p>
<p>श्रीकृष्णदर्शनाची उत्कंठा । थोर लागली नीलकंठा 
।</p>
<p>धांवतां मोकळ्या सुटल्या जटा । कृष्णवरिष्ठा पहावया 
॥३०॥</p>
<blockquote>
<p><br/></p>
<p>इन्द्रो मरुद्‌भिर्भगवानादित्या वसवोऽश्विनौ । </p>
<p>ऋभवोऽङ्गिरसो रुद्रा विश्वे साध्याश्च देवताः ॥ २ ॥ </p>
<p>गन्धर्वाप्सरसो नागाः सिद्धचारणगुह्यकाः । </p>
<p>ऋषयः पितरश्चैव सविद्याधरकिन्नराः ॥ ३ ॥ </p>
<p><br/></p>
</blockquote>
<p>द्वारकामुपसञ्जग्मुः सर्वे कृष्णदिदृक्षवः । 
</p>
<p>एकुणपन्नास मरुग्दण । तेणेंसीं इंद्र आला आपण ।
</p>
<p>पहावया श्रीकृष्ण । स्वयें जाण सादर ॥३१॥</p>
<p>सांडोनियां रविमंडळ । बारा आदित्यांचा मेळा ।</p>
<p>पहावया कृष्णसोहळा । तृषित डोळां हो‌ऊनि आले ॥३२॥
</p>
<p>सूर्य अधिष्ठिला डोळां । देखे पदार्थां सकळां ।
</p>
<p>कृष्ण न देखतां आंधळा । सूर्यो पावला अंधत्व ॥३३॥
</p>
<p>पाहतां श्रीकृष्णाचें मुखकमळ । फिटलें सूर्याचें 
पटळ ।</p>
<p>मग देखणा झाला केवळ । सर्वांगें सकळ स्वयें रवि ॥३४॥
</p>
<p>तिन्ही अग्नी तेजाळे । परी ते धूमें झांकोळले ।</p>
<p>कृष्ण देखतांच उजळले । निर्धूम जाहले निजतेजें 
॥३५॥</p>
<p>आठां वसूंचा मेळा । पाहों आला कृष्णलीला ।</p>
<p>म्हणे मदनाचा पुतळा । तंव तो खेळे लील कृष्णांकीं 
॥३६॥</p>
<p>अश्विनीकुमार धन्वंतरी । तेही भवरोगें पीडिले भारी 
।</p>
<p>कृष्णदर्शनामृतकरीं । निरुज क्षणावरी ते जाहले 
॥३७॥</p>
<p>ऋषभदेव अंगिरस । रुद्र मीनले असमसाहस ।</p>
<p>विश्वे-साध्यदेव बहुवस । देवीं आकाश दाटलें ॥३८॥
</p>
<p>आमुची गायनकळा मोठी । होतें गंधर्वांच्या पोटीं 
।</p>
<p>ते कृष्णवेणुगीतासाठीं । जाहली शेवटीं न सरती ॥३९॥
</p>
<p>यालागीं दर्शनाची आस । क्षणक्षणां पाहती वास ।</p>
<p>त्यांसी गायनकळा सावकाश । दिधली सुरस कृपामात्रें 
॥४०॥</p>
<p>अप्सरा म्हणती आम्ही नाचणी । तंव काळियाच्या फणारंगणीं 
।</p>
<p>एकेचि तालें लाजवूनी । तत्क्षणीं सांडिल्या ॥४१॥
</p>
<p>त्या दीनवदना कामिनी । आल्या दर्शनालागोनी ।</p>
<p>नाचों शिकविल्या नाचणी । रासरंगणीं भृकुटिमात्रें 
॥४२॥</p>
<p>पहावया श्रीरंग । आले पाताळींचे पन्नग ।</p>
<p>सिद्ध चारण अनेग । विद्याधर साङ्ग समुदायें ॥४३॥
</p>
<p>कश्यपादि ऋषीश्वर । अर्यमादि पितर ।</p>
<p>गुह्यक आणि किन्नर । आले अपार स्वगणेंसीं ॥४४॥</p>
<p>एवं विमानांचिया पंक्तीं । दाटलिया द्वारकेप्रती 
।</p>
<p>पहावया कृष्णमूर्ती । आले सुरपती स्वानंदें ॥४५॥
</p>
<blockquote>
<p><br/></p>
<p>वपुषा येन भगवान्नरलोकमनोरमः । </p>
<p>यशो वितेने लोकेषु सर्वलोकमलापहम्‌ ॥ ४ ॥ </p>
<p><br/></p>
</blockquote>
<p>जेणें शरीरें श्रीहरी । नाना चरित्रांतें करी ।
</p>
<p>यश विस्तारिलें संसारीं । दुराचारी तरावया ॥४६॥
</p>
<p>ऐकतां श्रीकृष्णकीर्ती । चतुर्विध प्रायश्चितांची 
गती ।</p>
<p>खुंटली जी निश्चितीं । श्रवणार्थीं सादर जाहलिया 
॥४७॥</p>
<p>भावें घेतलिया श्रीकृष्णनाम । सकळ पातकां करी भस्म 
।</p>
<p>देवीं देखिला पुरुषोत्तम । विश्रामधाम जगाचें ॥४८॥
</p>
<p>ठाणठकारें अति‌उत्तम । सुरनरांमाजी मनोरम ।</p>
<p>डोळ्यां जाहला विश्राम । मेघश्याम देखोनी ॥४९॥</p>
<p>मुकुटकुंडलें मेखला । कांसे कसिला सोनसळा ।</p>
<p>कंठीं रुळे वनमाळा । घनसांवळा शोभतु ॥५०॥</p>
<p>लावण्यगुणनिधान । अवतारमाळे मुख्य रत्‍न ।</p>
<p>देवीं देखिला श्रीकृष्ण । निवासस्थान द्वारका ॥५१॥
</p>
<blockquote>
<p><br/></p>
<p>तस्यां विभ्राजमानायां समृद्धायां महर्द्धिभिः । </p>
<p>व्यचक्षतावितृप्ताक्षाः कृष्णमद्‍भुतदर्शनम्‌ ॥ ५ ॥ </p>
<p><br/></p>
</blockquote>

<p>कृष्णें अधिष्ठिली पुरी । कनककळसांचिया हारी ।</p>
<p>रत्नें जडिलीं नाना कुसरीं । तेज अंबरीं न समाये 
॥५२॥</p>
<p>जे द्वारकेभीतरीं । कामधेनु घरोघरीं ।</p>
<p>कल्पद्रुमांचिया हारी । खेळणीं द्वारीं चिंतामणींचीं 
॥५३॥</p>
<p>द्वारकाजननिवासियांसी । घरीं नवरत्‍नांचिया राशी 
।</p>
<p>ऋद्धिसिद्धि करूनि दासी । हृषीकेशी नांदतु ॥५४॥
</p>
<p>कृष्णरूपाचिया लालसे । डोळ्यां तेणें लाविलें पिसें 
।</p>
<p>आवडी जाहले मोरपिसें । अतिडोळसें हरि‍अंगीं ॥५५॥
</p>
<p>कैसी बरवेपणाची शोभा । पाहतां नयनीं निघती जिभा 
।</p>
<p>रसाळपणें तो वालभा । उपनिषद्‌गाभा साकारला ॥५६॥
</p>
<p>कृष्ण पहावया आवडी । होताहे देवांसी वरपडी ।</p>
<p>डोळ्यां थोर लागली गोडी । अर्ध घडी न विसंबती ॥५७॥
</p>
<p>कृष्णरूपाचें कवतुक । पाहतां नयनां लागली भूक ।
</p>
<p>अंतरीं निबिड दाटलें सुख । तरी अधिकाधिक भुकेले 
॥५८॥</p>
<p>अवलोकितां श्रीकृष्णासी । दृष्टीसी दाटणी होतसे 
कैशी ।</p>
<p>मुंडपघसणी न्याहारासी । हृषीकेशी पहावया ॥५९॥</p>
<p>मागें पुढें श्रीकृष्णासी । देखणेनि वेढिलें चौंपाशीं 
।</p>
<p>भाग्य उपजलें डोळ्यांसी । पूर्णपुरुषासी देखती 
॥६०॥</p>
<p>श्रीकृष्ण घनमेघ सांवळा । निजात्मभावें पाहतां 
डोळां ।</p>
<p>सहजें श्यामता आली बुबुळा । कृष्णकळा ठसावली ॥६१॥
</p>
<p>जो न कळेचि वेदविवंचना । योगियांच्या न ये ध्याना 
।</p>
<p>त्या प्रत्यक्ष देखोनि कृष्णा । भाग्यगणना अपूर्व 
॥६२॥</p>
<p>ऐसा देखोनियां श्रीहरी । देव सुमनांच्या शतधारीं 
।</p>
<p>बहु वरुषले पै अंबरीं । राहोनि वरी विमानीं ॥६३॥
</p>
<blockquote>
<p><br/></p>
<p>स्वर्गोद्यानोपगैर्माल्यैश्छादयन्तो युदूत्तमम्‌ । </p>
<p>गीर्भिश्चित्रपदार्थाभिस्तुष्टुवुर्जगदीश्वरम्‌ ॥ ६ ॥ </p>
<p><br/></p>
</blockquote>
<p>मांदार पारिजात संतान । कल्पद्रुम हरिचंदन ।</p>
<p>ऐशिया वृक्षांचीं सुमनें जाण । कृष्णावरी संपूर्ण 
वरुषले ॥६४॥</p>
<p>श्रीकृष्णासी चहूंकडां । दिव्य सुमनांचा जाहला 
सडा ।</p>
<p>समस्त देवीं सन्मुख पुढां । केला पैं गाढा जयजयकारु 
॥६५॥</p>
<p>सार्थ पदबंधरचना । नाना गद्यपद्यविवंचना ।</p>
<p>स्तवूं आदरिलें यदुनंदना । अमरसेना मिळोनी ॥६६॥
</p>
<blockquote>
<p><br/></p>
<cite><p>श्रीदेवा ऊचुः । </p></cite>
<p>नताः स्म ते नाथ पदारविन्दं बुद्धीन्द्रियप्राणमनोवचोभिः । </p>
<p>यच्चिन्त्यतेऽन्तहृदि भावयुक्तैर्मुमुक्षुभिः कर्ममयोरुपाशात्‌ ॥ ७ ॥ </p>
<p><br/></p>
</blockquote>
<p>विवेकयुक्त प्राणधारणा । मनसा वाचा कर्मणा ।</p>
<p>नमस्कारु तुझिया चरणां । सच्चिद्धना श्रीकृष्णा 
॥६७॥</p>
<p>इंद्रिय‍उपरमालागीं जाणा । सांडूनि विषयवासना 
।</p>
<p>दश इंद्रियीं लागलों चरणां । नमन श्रीकृष्णा निजभावें 
॥६८॥</p>
<p>विषयीं हो‌ऊनियां उदास । सांडोनि संसाराची आस ।
</p>
<p>चरण चिंतिती तापस । कर्मपाश छेदावया ॥६९॥</p>
<p>ऐसे मुक्तीचिया वासना । मुमुक्षु चिंतिती चरणां 
।</p>
<p>त्यांसी अर्धक्षण न येसी ध्याना । दृढ भावना करितांही 
॥७०॥</p>
<p>ते प्रत्यक्ष तुझे चरण । आम्हांसी झालें जी दरुषण 
।</p>
<p>देव आपुल्या भाग्या आपण । अतिस्तवन करिताति ॥७१॥
</p>
<p>देखूनि सगुण स्वरूपासी । एवढी श्लाघ्यता कां म्हणसी 
।</p>
<p>जें आलें आकारासी । तें निश्चियेंसी मायिक ॥७२॥
</p>
<p>जैसे तुम्ही शरीरधारी । तैसाच मीही एकु शरीरी ।</p>
<p>त्या माझेनि दर्शनेंकरीं । तुम्ही कैशापरी तराल 
॥७३॥</p>
<p>ऐसें न म्हणावें जी अनंता । तूं मायेचा नियंता ।</p>
<p>हेंही कळलें असे तत्वतां । समूळ कथा परियेसीं ॥७४॥
</p>
<blockquote>
<p><br/></p>
<p>त्वं मायया त्रिगुणयाऽऽत्मनि दुर्विभाव्यं । व्यक्तं सृजस्यवसि लुम्पसि तद्‍गुणस्थः । </p>
<p>नैतैर्भवानजित कर्मभिरज्यते वै । यत्स्वे सुखेऽव्यवहितेऽभिरतोऽनवद्यः ॥ ८ ॥ </p>
<p><br/></p>
</blockquote>
<p>झोंप लागल्या झोंप न दिसे पाहीं । जागें जाहल्या 
दिसतचि नाहीं ।</p>
<p>तैसी माया अतर्क्य देहीं । न पडे ठायीं सुरनरां ॥७५॥
</p>
<p>मूळींच तुझी अतर्क्य माया । तिसी गुणक्षोभु जाहला 
साह्या ।</p>
<p>ते ब्रह्मादिकां न येचि आया । देवराया श्रीकृष्णा 
॥७६॥</p>
<p>तूं धरोनि दैवीमायेसी । ब्रह्मादिकांतें सृजिसी 
।</p>
<p>प्रतिपाळोनि संहारिसी । तूं त्या कर्मासी अलिप्त 
॥७७॥</p>
<p>स्वप्नीं स्वयें सृष्टि सृजिली । प्रतिपाळूनि संहारिली 
।</p>
<p>ते क्रिया कर्त्यासी नाहीं लागली । तेवीं सृष्टि 
केली त्वां अलिप्तत्वें ॥</p>
<p>७८॥</p>
<p>मृगजळाची भरणी । सूर्य करी निजकिरणीं ।</p>
<p>शोषूनि ने अस्तमानीं । अलिप्तपणीं तैसा तूं ॥७९॥
</p>
<p>समूळ धर्माची वाढी मोडे । अधर्माची शीग चढे ।</p>
<p>तैं तुज अवतार धरणें घडे । आमुचें सांकडें फेडावया 
॥८०॥</p>
<p>करोनि अधर्माचा घातु । धर्म वाढविशी यथस्थितु ।
</p>
<p>देवांसी निजपदीं स्थापितु । कर्मातीतु तूं श्रीकृष्णु 
॥८१॥</p>
<p>तुज अखंडदंडायमान । आत्मसुखाचें अनुसंधान ।</p>
<p>तें आम्हांसी नाहीं अर्ध क्षण । दीनवदन यालागीं 
॥८२॥</p>
<p>ज्यासी आत्मसुख निरंतर । तो देहधारी परी अवतार ।
</p>
<p>त्याचे चरण पवित्रकर । गंगासागर आदि तीर्थांसी 
॥८३॥</p>
<p>तो जरी वर्ते गुणांआंतु । तरी तो जाणावा गुणातीतु 
।</p>
<p>त्याचा चरणरेणु करी घातु । त्रैलोक्यांतु महापापां 
॥८४॥</p>
<p>ऐशी तुझ्या दासांची कथा । त्या तुझे चरण वंदूं माथा 
।</p>
<p>असो चरणांची हे कथा । कीर्ति ऐकतां निजलाभु ॥८५॥
</p>
<p>चरण देखती ते भाग्याचे । त्यांचें महिमान न वर्णवे 
वाचे ।</p>
<p>पवित्रपण तुझिये कीर्तीचें । परिस साचें स्वामिया 
॥८६॥</p>
<p>अग्निशिखा समसमानीं । इंधन घलितां वाढे अग्नी ।
</p>
<p>आशा वाढे देहाभिमानीं । श्रवणकीर्तनीं ते त्यागवी 
॥८७॥</p>
<blockquote>
<p><br/></p>
<p>शुद्धिर्नृणां न तु तथेड्य दुराशयानां । विद्याश्रुताध्ययनदानतपःक्रियाभिः । </p>
<p>सत्त्वात्मनामृषभ ते यशसि प्रवृद्ध । सच्छ्रद्धया श्रवणसम्भृतया यथा स्यात्‌ ॥ ९ ॥ </p>
<p><br/></p>
</blockquote>
<p>कृष्णस्तवनें स्तविता तरे । श्रवणद्वारें ऐकता 
उद्धरे ।</p>
<p>यालागीं स्तव्य तूंचि निर्धारे । स्तवनद्वारें 
तारकु ॥८८॥</p>
<p>एवं तुझे कीर्तीचें श्रवण । तेंचि परम शुद्धीसी 
कारण ।</p>
<p>यावेगळें जें साधन । तें केवळ जाण प्रयास ॥८९॥</p>
<p>ऐकें गा सुरवरिष्ठा । तुझिया श्रवणाची उत्कंठा 
।</p>
<p>अंतरीं पापाचा मळकटा । धुवोनि चोखटा करी वृत्ती 
॥९०॥</p>
<p>तुझ्या श्रवणीं हो‌ऊनि उदास । तपें तपतां तापस ।
</p>
<p>नाना साधनीं कर्कश । जाहल्या निरस मती त्यांच्या 
॥९१॥</p>
<p>’मंत्रविद्याग्रहण’ । विकळ उच्चारितां वर्ण ।</p>
<p>शुद्धी नव्हे परी दारुण । पातक पूर्ण अंगीं वाजे 
॥९२॥</p>
<p>करितां ’शास्त्रश्रवण’ । चौगुणां गर्व चढे पूर्ण 
।</p>
<p>तो ज्ञातेपणाचा अभिमान । न निघे जाण चतुर्मुखा ॥९३॥
</p>
<p>करितां ’वेदाध्ययन’ । विस्वर गेलिया उच्चारण ।</p>
<p>शुद्धी नव्हेचि परी मरण । अवश्य जाण वृत्रासुरा‌ऐसें 
॥९४॥</p>
<p>’दान’ देतां नृग बहुवस । कृपीं जाला कृकलास ।</p>
<p>प्राप्ती दूरी परी नाश । असमसाहस रोकडा ॥९५॥</p>
<p>’तप’ करितां ऋष्यशृंगारासी । तो वश जाहला वेश्यांसी 
।</p>
<p>श्रद्धा श्रवणाचिया ऐशी । शुद्धी आणिकांसी पैं 
नाहीं ॥९६॥</p>
<p>’कर्म’ करावें यथानिगुती । तंव त्या कर्माची गहन 
गती ।</p>
<p>प्राचीनबर्ह्याची कर्मस्थिती । नारदोक्तीं सांडविली 
॥९७॥</p>
<p>कर्मीं आचमन करावें । तेथ माषामात्र जळ घ्यावें 
।</p>
<p>न्यूनाधिकत्वासवें । दोष पावे सुरापानसम ॥९८॥</p>
<p>एवं दुष्टहृद्‍य ज्यासी । तपादिक साधनें त्यासी 
।</p>
<p>शुद्धि नव्हे हृषीकेशी । श्रवणें कीर्तीसी नायकतां 
॥९९॥</p>
<p>श्रवणें परीक्षिती तरला । श्रवणें क्रौंच उद्धरिला 
।</p>
<p>मकरोदरीं श्रवण पावला । सिद्ध जाहला मत्स्येंद्र 
॥१००॥</p>
<p>तुझें श्रवण दोपरी । एक तें चित्तशुद्धी करी ।</p>
<p>दुसरें जीवब्रह्म‍ऐक्य करी । दोंहीपरी उद्धारु 
॥१॥</p>
<p>प्रत्यक्ष पाहतां वाराणसी । श्रवणीं तारक ब्रह्म 
उपदेशी ।</p>
<p>मुक्तिक्षेत्र जाहली काशी । श्रवणें जीवासी उद्धारु 
॥२॥</p>
<p>तूं अवाप्तसकळकाम । निष्कामाचें निजधाम ।</p>
<p>ऐशिया तुज करणें कर्म । भक्तभ्रम छेदावया ॥३॥</p>
<p>नाना चरित्रांची करणी । करिता झालासी चक्रपाणी 
।</p>
<p>मोक्षमार्गाची निजश्रेणी । दिधली रचूनि जनासी ॥४॥
</p>
<p>चित्तशुद्धीसी कारण । प्रेमयुक्त कीर्तिश्रवण 
।</p>
<p>येथ सच्छ्रद्धाचि प्रमाण । अकारण साधनें ॥५॥</p>
<p>अपेक्षा जें जें साधन साधिलें । तें तें अपेक्षेनेंचि 
फोल केलें ।</p>
<p>निरपेक्षाचें हृदय भलें । वेगीं गेलें परमार्थीं 
॥६॥</p>
<p>हृदयाचे सखोल आळा । स्वधर्मबीजें अंकुरला ।</p>
<p>श्रद्धेचा वेल उगवला । कोंभ निघाला तरितरितु ॥७॥
</p>
<p>सच्छ्रवणप्रबळजळें । रुतलीं वैराग्यदृढमूळें 
।</p>
<p>वेगीं गेलीं निजबळें । श्रद्धामेळें चिदाकाशीं 
॥८॥</p>
<p>ते चिदाकाशींचा चंद्रमा । स्वप्रकाश तूं पुरुषोत्तमा 
।</p>
<p>साधक शिणती मेघश्यामा । तुझी प्रतिमा पहावया ॥९॥
</p>
<p>त्यां तुझे श्रीचरण । प्रत्यक्ष जाहलें दर्शन ।
</p>
<p>घालोनियां लोटांगण । चरणस्तवन करिताती ॥११०॥</p>
<blockquote>
<p><br/></p>
<p>स्यान्नस्तवाङ्‌घ्रिरशुभाशयधूमकेतुः । क्षेमाय यो मुनिभिरार्द्रहृदोह्यमानः । </p>
<p>यः सात्वतैः समविभूतय आत्मवद्‍भिः । व्यूहेऽर्चितः सवनशः स्वरतिक्रमाय ॥ १० ॥ </p>
<p><br/></p>
</blockquote>
<p>आमुच्या अशुभाशयाचा घातु । करिता चरणधूमकेतु ।</p>
<p>तुझाचि जी विख्यातु । त्रैलोक्यांतु श्रीकृष्णा ॥११॥</p>
<p>पाप‍इंधनाचा मेळु । तेथ तुझा चरण वडवानळु ।</p>
<p>लागतां तो अतितेजाळु । तिळेंतिळु जाळितु ॥१२॥</p>
<p>ऐसा पापियांतें कांपविता । प्रेमळांतें अभयदाता ।</p>
<p>तुझा चरण जी अनंता । हृदयीं सर्वथा वाहताति ॥१३॥</p>
<p>तेंचि हृदय जी कैसें । वोळलें भक्तिप्रेमरसें ।</p>
<p>तेथ तुझे चरण सावकाशें । अति‌उल्हासें वाहताति 
॥१४॥</p>
<p>करितां चरणाचें ध्यान । जे विसरले भूकतहान ।</p>
<p>त्यांसी द्यावया अभयदान । चरणध्वजु जाण पैं तुझा 
॥१५॥</p>
<p>तोचि चरण सात्वतीं । पावावया समविभूती ।</p>
<p>पूजिला जी श्रीपती । चतुर्मूती व्यूहरूपें ॥१६॥
</p>
<p>’वासुदेव’ ’संकर्षण’ । ’अनिरुद्ध’ आणि ’प्रद्युम्न’ 
।</p>
<p>हाचि चतुर्व्यूह जाण । पूजास्थान भक्तांचें ॥१७॥
</p>
<p>भिन्न भिन्न चारी व्यक्ती । चहूं रूपीं एक मूर्ती 
।</p>
<p>ऐसें जाणोनि पूजिजे भक्तीं । ’व्यूहस्थिति’ त्या 
नांव ॥१८॥</p>
<p>’सात्वत’ म्हणिपती ते भक्त । भगवत्पद‍ऐश्वर्यातें 
वांछित ।</p>
<p>चतुर्व्यूहरूपें पूजित । ऐश्वर्यीं चित्त ठेवूनी 
॥१९॥</p>
<p>जन्ममरणप्रवाहस्थिती । नासावया एक भक्तीं ।</p>
<p>पूजा कीजे चतुर्मुर्ती । आत्मवंती सज्ञानीं ॥१२०॥
</p>
<p>त्रिषवण* त्रिकाळ । पूजा करितां अविकळ । [*तीन सवने]
</p>
<p>भजोनि जिंतिला कळिकाळ । जन्ममूळ छेदावया ॥२१॥</p>
<p>आणिकही भक्तजन । तुझें करिताति भजन ।</p>
<p>यज्ञद्वारा होमहवन । विधि विधान वेदोक्त ॥२२॥</p>
<blockquote>
<p><br/></p>
<p>यश्चिन्त्यते प्रयतपाणिभिरध्वराग्नौ । त्रय्या निरुक्तविधिनेश हविर्गृहीत्वा । </p>
<p>अध्यात्मयोग उत योगिभिरात्ममायां । जिज्ञासुभिः परमभागवतैः परीष्टः ॥ ११ ॥ </p>
<p><br/></p>
</blockquote>
<p>दीक्षाग्रहणीं अतिसादर । यज्ञद्वारा भजनतत्पर ।</p>
<p>क्रियेपासोनि नेमिले कर । हस्तव्यापार न करिती 
॥२३॥</p>
<p>तेथ वेदत्रयीची विधानकळा । बाहेर त्रिगुणांची त्रिमेखळा 
।</p>
<p>आंत यज्ञपुरुष आव्हानिला । चैतन्यतेजाळा सर्वात्मा 
॥२४॥</p>
<p>तेथ ओंकार वषट्कार । लक्षणोक्त मंत्र‍उच्चार ।</p>
<p>द्रव्यें अर्पिती अपार । अतिपवित्र अवदानीं ॥२५॥
</p>
<p>आणिक एक योगयुक्त । योगधारणा तूतें भजत ।</p>
<p>प्राणापानांची समता देत । आसनस्थ हो‌ऊनियां ॥२६॥
</p>
<p>वज्रासनीं दृढ बंध । भेदोनि षट्चक्रांचे भेद ।</p>
<p>कुंडलिनीचा स्कंध । अतिसुबद्ध थापटिला ॥२७॥</p>
<p>ते खवळली महाशक्ती । वेगें चालिली ऊर्ध्वगती । </p>
<p>पवन प्राशूनि ग्रासिती । योगस्थिती गगनातें ॥२८॥
</p>
<p>शोषूनि सहस्त्रदळाचे पाट । आटपीठ आणि गोल्हाट ।
</p>
<p>क्रमोनियां श्रीहाट । आली अति‌उद्भट ब्रह्मस्थाना 
॥२९॥</p>
<p>तेथ परमानंदाचा भोग । शिवशक्तींचा संयोग ।</p>
<p>यापरी अभ्यासोनि योग । हा भजनमार्ग योग्यांचा ॥१३०॥
</p>
<p>तुझी जाणावया माया । एक भजों लागले तुझिया पाया ।
</p>
<p>सर्वथा अतर्क्य तुझी माया । देवराया श्रीकृष्णा 
॥३१॥</p>
<p>माया न लक्षेचि लक्षितां । तोचि मायामोह जाहला चित्ता 
।</p>
<p>मग ते सिद्धीलागीं तत्वतां । चरण भगवंता पूजिती 
॥३२॥</p>
<p>आणिकही एक पक्ष । तुज भजावया मुमुक्ष ।</p>
<p>जाले गा अतिदक्ष । अध्यात्मपक्षनिजयोगें ॥३३॥</p>
<p>आत्ममायेचा नाशु । करावया जिज्ञासु ।</p>
<p>निजात्मबोधें सावकाशु । अति‌उल्हासु पूजेचा ॥३४॥
</p>
<p>विवेकाचिया भावना । नित्यानित्याची विवंचना ।</p>
<p>करूनि आणितां अनुसंधाना । सर्वत्र जाणा तूंचि तूं 
॥३५॥</p>
<p>जें अनित्यपणें वाळिलें । मायिकत्वें मिथ्या जाहलें 
।</p>
<p>मग चिन्मात्रैक उरलें । निर्वाळिलें निजरूप ॥३६॥
</p>
<p>एवं पाहतां चहूंकडे । तुझेंचि स्वरूप जिकडे तिकडे 
।</p>
<p>मग पूजिती वाडेंकोडें । निजसुरवाडें सर्वत्र ॥३७॥
</p>
<p>जें जें देखती जे जे ठायीं । तें तें तुजवांचूनि 
आन नाहीं ।</p>
<p>ऐसा सर्वत्र चरण पाहीं । ठायींचा ठायीं पूजिला ॥३८॥
</p>
<blockquote>
<p><br/></p>
<p>पर्युंष्टया तव विभो वनमालयेयं । संस्पार्धिनी भगवती प्रतिपत्नीवच्छ्रीः । </p>
<p>यः सुप्रणीतममुयाहणमाददन्नो । भूयात्सदाङ्‌घ्रिरशुभाशयधूमकेतुः ॥ १२ ॥ </p>
<p><br/></p>
</blockquote>
<p>ऐसे सर्वत्र तूतें पूजिती । भक्त पढियंते होती ।
</p>
<p>त्यांची पूजा तेही अतिप्रीतीं । स्वयें श्रीपती 
मानिसी ॥३९॥</p>
<p>रानींची रानवट वनमाळा । भक्तीं आणूनि घातली गळां 
।</p>
<p>रमा सांडोनि उताविळा । स्वयें भाळला माळेसी ॥१४०॥
</p>
<p>भक्तीं अर्पिली आवडीं । म्हणौनि तियेची अधिक गोडी 
।</p>
<p>शिळी जाहली तरी न काढी । अर्धघडी गळांची ॥४१॥</p>
<p>भक्तीं भावार्थें अर्पिली । देवें सर्वांगीं धरिली 
।</p>
<p>यालागीं सुकों विसरली । टवटवीत सर्वदा ॥४२॥</p>
<p>तिचा आस्वादितां गंधु । भावें भुलला मुकुंदु ।</p>
<p>श्रियेसी उपजला क्रोधु । सवतीसंबंधु मांडिला ॥४३॥
</p>
<p>मज न येतां आधीं । भक्तीं अर्पिली नेणों कधीं ।</p>
<p>मी तरुण सांडोनि त्रिशुद्धी । ते वृद्ध खांदीं वाहातसे 
॥४४॥</p>
<p>देव नेणे भोगाची खूण । ती वृद्ध मी तरुण ।</p>
<p>परी तिशींच भुलला निर्गुण । गुणागुण हा नेणे ॥४५॥
</p>
<p>मज चरण सेवा एकादे वेळां । हे सर्वकाळ पडली गळां 
।</p>
<p>मजहूनि स्नेह आगळा । नेला वनमाळा सर्वथा ॥४६॥</p>
<p>मातें डावलूनि वेगीं । हे बैसली दोहीं अंगीं ।</p>
<p>इसीं बोलतो श्रीशार्ङ्गीं । मजचिलागीं त्यागील 
॥४७॥</p>
<p>मज दीधली चरणांची सेवा । इचा मत्सरु किती सहावा ।
</p>
<p>आपाद आवरिलें यादवा । माझी सेवा हरितली ॥४८॥</p>
<p>मी कुळात्मजा क्षीराब्धीची । हे रानट रानींची ।
</p>
<p>खांदीं बैसली देवाची । भीड भक्तांची म्हणवूनि ॥४९॥
</p>
<p>हे भक्तिबळें बैसली खांदीं । कंहीं नुतरेचि त्रिशुद्धी 
।</p>
<p>रमा वनमाळेतें वंदी । द्वेषबुद्धी सांडोनी ॥१५०॥
</p>
<p>ऐशी भक्तांची पूजा । तुज आवडे गरुडध्वजा ।</p>
<p>सुप्रणीत भावो वोजा । चरणीं तुझ्या अर्पिल्या ॥५१॥
</p>
<p>तो चरणधूमकेतु तुझा । आमुच्या पापांतें नाशू वोजा 
।</p>
<p>पुनः पुनः गरुडध्वजा । पापसमाजा निर्दळू ॥५२॥</p>
<p>करितां चरणांचें वर्णन । न धाये देवांचें मन ।</p>
<p>पुढपुढतीं चरणस्तवन । ध्वजलक्षण वर्णिती ॥५३॥</p>
<blockquote>
<p><br/></p>
<p>केतुस्त्रिविक्रमयुतस्त्रिपतत्पताको । यस्ते भयाभयकरोऽसुरदेवचम्वोः । </p>
<p>स्वर्गाय साधुषु खलेष्वितराय भूमन्‌ । पादः पुनातु भगवन्‌ भजतामघं नः ॥ १३ ॥ </p>
<p><br/></p>
</blockquote>
<p>बलिबंधनीं अनंता । त्रिविक्रमचरणु वाढतां ।</p>
<p>सत्यलोकाही वरुता । दिसे झळकता श्रीचरणु ॥५४॥</p>
<p>चरणु वाढला सर्वांवरी । तो ’केतु’ बोलिजे कवीश्वरीं ।</p>
<p>पताका झळकत कवणेपरी । सुरसरी निजगंगा ॥५५॥</p>
<p>बलिबंधनीं आवेश । चरण उचलिला दुराश ।</p>
<p>नखें भेदला आवरणकोश । जळ बहुवस चालिलें ॥५६॥</p>
<p>चरणस्पर्शें भगवंता । जाहली जीवनासी पवित्रता ।
</p>
<p>ब्रह्मा कमंडलीं धरितां । शिवें माथां वाहिली ॥५७॥
</p>
<p>चरणध्वजीं पताका ते गंगा । त्रिवाहिनी त्रिपथगा 
।</p>
<p>चरणशोभा श्रीरंगा । नयनभृंगा उल्हासु ॥५८॥</p>
<p>केतु झळकलिया पाठीं । आसुरी सेनेसी भय उठी ।</p>
<p>दैवी संपत्तीचे पोटीं । अत्यंत उठी आल्हादु ॥५९॥
</p>
<p>आणिक चरणाची कथा । देवांसी स्वर्गसुखदाता ।</p>
<p>तोच चरणु अधर्मवंतां । होय तत्वतां नरकहेतु ॥१६०॥
</p>
<p>एक तरले चरण पूजितां । एक तरले चरण ध्यातां ।</p>
<p>चरण उपेक्षिती सर्वथा । अधःपाता ते जाती ॥६१॥</p>
<p>चरण वंदिती कां निंदिती । ते निजपदाप्रती जाती ।
</p>
<p>सर्वथा जे उपेक्षिती । अधोगती तयांसी ॥६२॥</p>
<p>चरण वंदितां तरली शिळा । निंदितां उद्धरिलें शिशुपाळा 
।</p>
<p>जे उपेक्षिती चरणकमळा । तयां खळां रौरव ॥६३॥</p>
<p>ऐकें स्वामिया व्यापका । ऐसा तुझा चरण निका ।</p>
<p>आमुच्या सकळ पातकां । क्षणार्थें देखा उद्धारु 
॥६४॥</p>
<p>जेथ पापाचा जाहला उद्धारु । तेथ सहजचि खुंटला दुराचारु 
।</p>
<p>ऐसा तरावया संसारु । चरण साचारु पैं तुझा ॥६५॥</p>
<blockquote>
<p><br/></p>
<p>नस्योतगाव इव यस्य वशे भवन्ति । ब्रह्मादयस्तनुभृतो मिथुरर्द्यमानाः । </p>
<p>कालस्य ते प्रकृतिपूरुषयोः परस्य । शं नस्तनोतु चरणः पुरुषोत्तमस्य ॥ १४ ॥ </p>
<p><br/></p>
</blockquote>
<p>निजसुखातें विस्तारिता । तुझा चरण जी अच्युता ।</p>
<p>काळादिकर्माचा शास्ता । आत्मा नियंता देवाचा ॥६६॥</p>
<p>तूं काळाचा निजनियंता । काळासी अकाळें न करवे सत्ता ।</p>
<p>देवांसी अधिकारीं स्थापिता । देवनियंता तूं कृष्णा ॥६७॥</p>
<p>कर्मस्वामी तूं कृष्णनाथा । इंद्रियक्रिया समस्ता ।</p>
<p>कोणा न करवे अन्यथा । कर्मनियंता श्रीकृष्णा ॥६८॥</p>
<p>ब्रह्मादि शरीरधारी । तुज आधीन गा श्रीहरी ।</p>
<p>जैसे नाथिले बैल नांगरीं । कृषीवळू धरी स्वामित्वें ॥६९॥</p>
<p>तेथ जो राहे मागें पुढें । तो झोडिजे आसुडें ।</p>
<p>तुझे आज्ञेवरी रोकडे । वर्तती गाढे कळिकाळादिक 
॥१७०॥</p>
<p>संसारलक्षण शेतासी । अधिकारीं जुंपोनि सर्वांसी 
।</p>
<p>निजकर्में क्षेत्रासी । तूं वाहविसी निजाज्ञा ॥७१॥
</p>
<p>रोंवोनि अहंकाराची मेढी । महत्तत्वांचें खळें झाडी 
।</p>
<p>त्रिगुणदोरें बापुडीं । बांधिशी कडोविकडी जीवपशूंतें 
॥७२॥</p>
<p>उदो‌अस्तांचेनि झणत्कारें । देतां निजकर्मांचे 
फेरे ।</p>
<p>जो खांदा चुकवोनि वोसरे । तोचि मारें मारिजे ॥७३॥
</p>
<p>हा बोल जरी म्हणसी वायां । ’सृष्टिकर्त्री धरिती 
माया ।</p>
<p>मजसी संबंध नाहीं यया ’ । देवराया हें न म्हणें ॥७४॥
</p>
<p>मायेसी तूं अधिष्ठान । यालागीं तूं परम कारण ।</p>
<p>तुझिये मांडीवरी जाण । क्रीडास्थान प्रकृतिपुरुषां 
॥७५॥</p>
<p>तूं मायेहूनि अपारु । प्रकृतिपुरुषांहूनि परु ।
</p>
<p>काळाचा काळ तूं दुर्धरु । सर्वसंहारुकर्ता तूं 
॥७६॥</p>
<p>आमुच्या निजसुखा उत्तमा । तुझा चरणविस्तार मेघश्यामा 
।</p>
<p>हेंचि मागों पुरुषोत्तमा । कृपा आम्हांवरी कीजे 
॥७७॥</p>
<blockquote>
<p><br/></p>
<p>अस्यासि हेतुरुदयस्थितिसंयमानाम्‌ । अव्यक्तजीवमहतामपि कालमाहुः । </p>
<p>सोऽयं त्रिणाभिरखिलापचये प्रवृत्तः । कालो गभीररय उत्तमपूरुषस्त्वम्‌ ॥ १५ ॥ </p>
<p><br/></p>
</blockquote>
<p>जगाची उत्पत्ति स्थिति । तुजचिपासोनि श्रीपति ।</p>
<p>सकळ संहरिता अंतीं । तूंचि निश्चितीं महाकाळु ॥७८॥</p>
<p>क्षोभलिया तामसी शक्ती । सृष्टीचा प्रळय करी अंतीं 
।</p>
<p>तेथें बीजरूपीं अव्यक्तीं । जीव राहती सूक्ष्मत्वें 
॥७९॥</p>
<p>मग उत्पत्तीचे काळवेळे । तींच बीजें विरूढती सकळें 
।</p>
<p>पाल्हेजती स्थितिकाळें । पुष्पफळें सफळित ॥१८०॥
</p>
<p>’ हे गुणक्षोभाची अवस्था । तेथ मी नव्हें प्रळयकर्ता 
’ ।</p>
<p>ऐसें म्हणसी जरी कृष्णनाथा । तरी हे कथा परियेसीं 
॥८१॥</p>
<p>तुझा साचार जाहलिया भावो । माया महत्तत्व आणि जीवो 
।</p>
<p>नासोनियां दास पाहा हो । निजपदीं निर्वाहो भोगिती 
॥८२॥</p>
<p>त्या तुज सकळ संहारितां । कोण दुर्घटता कृष्णनाथा 
।</p>
<p>कारणेंसी प्रळयकर्ता । तूंचि सर्वथा महाकाळु ॥८३॥
</p>
<p>कळों नेदिसी संसारस्थिती । अतिसूक्ष्म काळगती ।
</p>
<p>नाश करिसी अंतीं । निजप्रकृतिविकार ॥८४॥</p>
<p>प्रळयासी प्रमाण मूळ । लव निमेष घटिका पळ ।</p>
<p>अहोरात्र त्रिकाळ । ’त्रिनाभी’ केवळ जो म्हणिये 
॥८५॥</p>
<p>ऐसिये गंभीर गतीसीं । मायामहत्तत्व नाशिसी ।</p>
<p>तो तूं ’महाकाळ’ होसी । हृषीकेशी श्रीकृष्णा ॥८६॥
</p>
<blockquote>
<p><br/></p>
<p>त्वत्तः पुमान्‌ समधिगम्य यया स्यवीर्यं । धत्ते 
महान्तमिव गर्भममोघवीर्यः । </p>
<p>सोऽयं तयानुगत आत्मन आण्डकोशं । हैमं ससर्ज बहिरावरणैरुपेतम्‌ 
॥ १६ ॥ </p>
<p><br/></p>
</blockquote>
<p>पुढतीं सृष्टीचा सृजिता । तूंचि होशी गा अनंता ।
</p>
<p>ते उत्पत्तीची अवस्था । मूळकर्ता तूंचि तूं ॥८७॥
</p>
<p>तुझी लाहोनि वीर्यशक्ती । होये पुरुषासी पुरुषत्वप्राप्ती 
।</p>
<p>तेणें अंगीकारूनि प्रकृती । केलें उत्पत्ती गर्भाधान 
॥८८॥</p>
<p>तेचि ते वेळीं प्रकृती । महत्तत्वीं होय गर्भवती 
।</p>
<p>पंचतत्वेंसी गर्भीं धरिती । हिरण्यवर्ण अंडातें 
॥८९॥</p>
<p>तें अमोघ वीर्य प्रबळ । गर्भीं विश्वाकार बाळ ।</p>
<p>धरिती जाहली वेल्हाळ । ब्रह्मांड सकळ अंडामाजीं 
॥१९०॥</p>
<p>जैसें गर्भासी उल्ब जाण । तैसें अंडासी बहिरावरण 
।</p>
<p>सप्तधा नेमस्त प्रमाण । तूं निर्माण करविता ॥९१॥
</p>
<p>पृथ्वी जल अनल अनिल । नभ आणि अहंकार स्थूळ ।</p>
<p>सातवें तें अतिसबळ । जाण केवळ क्रियासूत्र ॥९२॥
</p>
<p>त्या गर्भासी जतनेवरी । तूंचि आंतु आणि बाहेरी ।
</p>
<p>रिघालासी सूत्रधारी । खांबसूत्र जैसा कां ॥९३॥</p>
<p>ऐसें जग जाहलें दोघांपासूनी । परी तिसरें न देखों 
कोणी ।</p>
<p>अवघी सृष्टी दोघाजणीं । दुमदुमुनी भरलीसे ॥९४॥</p>
<p>वाती लावूनि पाहतां । तिसरें न लगेचि हाता ।</p>
<p>दुसरी प्रकृती निर्धारितां । तेही सर्वथा टवाळ 
॥९५॥</p>
<p>ऐसा दुजेनवीण एकला । एकलाचि विश्व जाहला ।</p>
<p>आकळीत कौशल्यकळा । मल्लमर्दना श्रीकृष्णा ॥९६॥
</p>
<p>एवं एकलेपणें तूं कर्ता । त्यालागीं लेपु न लगे सर्वथा 
।</p>
<p>कर्म करूनि तूं अकर्ता । तेचि कथा परियेसीं ॥९७॥
</p>
<blockquote>
<p><br/></p>
<p>तत्तस्थूषश्च जगतश्च भवानधीशो । यन्माययोत्थगुणविक्रिययोपनीतान्‌ । </p>
<p>अर्थाञ्जुषन्नपि हृषीकपते न लिप्तो । येऽन्ये स्वतः परिहृतादपि बिभ्यति स्म ॥ १७ ॥ </p>
<p><br/></p>
</blockquote>
<p>चरें आणि अचरें । जंगमें आणि स्थावरें ।</p>
<p>या जगाचा स्वामी तूं निर्धारें । केलें खरें गतश्लोकीं 
॥९८॥</p>
<p>तेंचि स्वामित्व कैसें घडे । हें जरी पुससी धडफुडें 
।</p>
<p>तरी तेहीविखीं रोकडें । वचन गाढें अवधारीं ॥९९॥
</p>
<p>निजमायेचेनि योगें । नाना विषय भोगिसी अंगें ।</p>
<p>तें भोगिलेपण अंगीं न लगे । अकर्तात्मसंगें अलिप्त 
॥२००॥</p>
<p>तोचि अकर्तात्मबोधु कैसा । जरी म्हणशी हृषीकेशा 
।</p>
<p>ते आगमनिगमां अतर्क्य दशा । परम पुरुषा परियेसीं 
॥१॥</p>
<p>भोग्य-भोग-भोक्ता । या तिहींतें तूं प्रकाशिता ।
</p>
<p>जेवीं घटीं बिंबोनि सविता । अलिप्तता स्वभावें 
॥२॥</p>
<p>घट-जळ-प्रति-बिंबासी । स्वयें सविता प्रकाशी ।</p>
<p>प्रकाशूनि अलिप्त त्यांसी । तेवीं तूं भोगासी श्रीकृष्णा 
॥३॥</p>
<p>अथवा कर्म-कार्य-कर्ता । या तिहींमाजीं निजात्मता 
।</p>
<p>देखे तो अभोक्ता । भोगोनि तत्वतां निजभोग ॥४॥</p>
<p>दर्पणींच्या प्रतिबिंबासीं । जो प्रवर्तला भोगासी 
।</p>
<p>व्यभिचाराचा आळ त्यासी । केवीं अंगासी लागेल ॥५॥
</p>
<p>जगचि हें अवघें । जो हो‌ऊनि ठाके अंगें ।</p>
<p>त्यासी बाधावें कोणें भोगें । निजात्मयोगें योगिया 
॥६॥</p>
<p>ऐशिया बोधाचेनि बळें । तो विषयावरी जरी लोळे ।</p>
<p>तरी विषयाचेनि विटाळें । बोधु न मैळे तयांचा ॥७॥
</p>
<p>तो घेणें देणें करी । पाहतां दिसे व्यवहारी ।</p>
<p>नांदतांही घरदारीं । त्यामाझारीं तो नाहीं ॥८॥</p>
<p>नेणोनि बोधाची मागी । भोगत्याग केला योगीं ।</p>
<p>तरी कांपताति सर्वांगीं । वासना अंगीं उरलीसे ॥९॥
</p>
<p>स्वप्नीं विषय देखती । जागे जाहल्या प्रायश्चित 
घेती ।</p>
<p>नाहीं मावळली अहंकृती । यालागीं भीती सर्वदा ॥२१०॥
</p>
<p>ऐशिया जी विषयभेडा । नाहीं निजबोधु धडफुडा ।</p>
<p>तैसा नव्हेसी तूं निधडा । दिसे रोकडा निजबोधु ॥११॥ 
</p>
<blockquote>
<p><br/></p>
<p>स्मायावलोकलवदर्शितभावहारि । भ्रूमण्डलप्रहितसौरतमन्त्रशौण्डैः । </p>
<p>पत्न्यस्तु षोडशसहस्रमनङ्गबाणैः । यस्येन्द्रियं विमथितुं करणैर्न विभ्व्यः ॥ १८ ॥ </p>
<p><br/></p>
</blockquote>
<p>मी निधडा निजबोधें संपूर्ण । म्हणशी देखों न शके 
कवण ।</p>
<p>ये अर्थींचें उपलक्षण । ऐक ते खूण स्वामिया ॥१२॥
</p>
<p>सोळा सहस्त्र पत्‍न्या घरीं । आणि गोकुळींच्या 
परनारी ।</p>
<p>कुब्जादि मथुरेमाझारीं । कर्णकुमारी भोगिल्या 
॥१३॥</p>
<p>मुंजी नव्हतां आधीं । भोगिली त्वां गोंवळी पेंधी 
।</p>
<p>धरोनियां सांदीबिदीं । नदोनदीं असंख्य ॥१४॥</p>
<p>अविधी भोगितां नारी । बोध न मैळेचि श्रीहरी ।</p>
<p>अंगें रिघालासी क्षीरसागरीं । अर्जुना करीं धरोनी 
॥१५॥</p>
<p>शेषशायी नारायणा । उत्कंठा तुझिया दर्शना ।</p>
<p>तेणें उपावो केला जाणा । हरूनि ब्राह्मणाचीं बाळें 
॥१६॥</p>
<p>जेवीं आपुलें स्वरूप आपण । पहावया कीजे दर्पण ।</p>
<p>तेवीं पहावया कृष्णार्जुन । स्वयें नारायण अपत्यें 
आणी ॥१७॥</p>
<p>’तूं अवतार नर-नारायण । तुझें घ्यावया दरुषण ।</p>
<p>ब्राह्मण‍अपत्यें जाण । म्यां आपण आणिलीं’ ॥१८॥
</p>
<p>ऐसे नारायणाचे बोल । सप्रेम अतिसखोल ।</p>
<p>आम्हीं ऐकिले गा सकळ । तुझा बोध अकळ श्रीकृष्णा ॥१९॥
</p>
<p>तीं ब्राह्मणाचीं अपत्यें । जीं बहु काळ जाहलीं 
होतीं मृतें ।</p>
<p>तुवां आणोनि दिधिलीं श्री‌अनंतें । तीं देखलीं 
समस्तें चरितें आम्हीं ॥</p>
<p>२२०॥</p>
<p>तुझी नारायणासी आस्था । तेथ आमुची कवण कथा ।</p>
<p>पार न कळे जी अच्युता । गुणातीता श्रीकृष्णा ॥२१॥
</p>
<p>मागां अवतार जाहले । परी ऐसें चरित्र नाहीं केलें 
।</p>
<p>विधिवेदां लाजविलें । व्यभिचारियां दिधलें निजपद 
॥२२॥</p>
<p>जें म्यां भोगिलें स्त्रियांसी । तें तूं उदासीनत्वें 
म्हणसी ।</p>
<p>तेणें बाध न पवे बोधासी । हृषीकेशी तें न घडे ॥२३॥
</p>
<p>हावभावविलासेंसीं । अंगें दाविती चपळतेसी ।</p>
<p>तुज लक्षोनि पुरुषोत्तमासी । कामबाणासी योजिती 
॥२४॥</p>
<p>वा‌ऊनि भ्रमंडलाचे वेढे । व्यंकट कटाक्षें बाण 
गाढे ।</p>
<p>सुरतमंत्रीं रोकडे । केले धडफुडे सतेज ॥२५॥</p>
<p>ज्या बाणांचे घायीं । इंद्र खोंचला सहस्त्रां ठायीं 
।</p>
<p>शिव लोळविला पाहीं । मोहिनीव्यामोहीं महाबाणें 
॥२६॥</p>
<p>ज्या बाणाचा पिसारा । लागतांचि पैं भेदरा ।</p>
<p>तापसीं घेतला परा । सोडोनि घरदारा पळाले ॥२७॥</p>
<p>ऐसें सोळा सहस्त्र बाण । अखंड तुजचिवरी संधान ।</p>
<p>करितां न मैळे बोधु जाण । अतिविंदान हें तुझें ॥२८॥
</p>
<p>घरींच्या स्त्रिया सहस्त्र सोळा । गोकुलादि मथुरेच्या 
अबळा ।</p>
<p>तुज विषयी करावया गोपाळा । नव्हती सकळा समर्था ॥२९॥
</p>
<p>त्यांचेनि तुज न करवे विषयी । परी त्या त्वां केल्या 
निर्विषयी ।</p>
<p>ऐसा तूं त्रैलोक्याचे ठायीं । स्वामी पाहीं श्रीकृष्णा 
॥२३०॥</p>
<p>ऐशी तुझी कीर्ति ऐकतां । अथवा चरणतीर्थ घेतां ।</p>
<p>याचि दोंही तीर्थांची समर्थता । पवित्रता जगासी 
॥३१॥</p>
<blockquote>
<p><br/></p>
<p>विभ्व्यस्तवामृतकथोदवहास्त्रिलोक्याः । पादावनेजसरितः शमलानि हन्तुम्‌ । </p>
<p>आनुश्रवं श्रुतिभिरङ्घ्रिजमङ्गसङ्गैः । तीर्थद्वयं शुचिषदस्त उपस्पृशन्ति ॥ १९ ॥ </p>
<p><br/></p>
</blockquote>
<p>तुझिये कीर्तीचें श्रवण । आंतरमलाचें क्षालन ।</p>
<p>करूनियां वृत्ति जाण । परम पावन कीर्तनें ॥३२॥</p>
<p>तुझिया चरणींची गंगा । सकळ पातकें ने भंगा ।</p>
<p>ते पायवणी श्रीरंगा । पवित्र जगातें करी ॥३३॥</p>
<p>या दोंही तीर्थांचें सेवन । अखंड करिती साधुजन ।
</p>
<p>तेणें हो‌ऊनि परम पावन । समाधान निजवृत्ती ॥३४॥
</p>
<p>अवतारांचे अंतीं । ये दोनी तीर्थीं अतिविख्याती 
।</p>
<p>प्रगट केली तुवां क्षिती । तारावया श्रीपती निजदासां 
॥३५॥</p>
<p>एक श्रवणें एक स्नानें । दोनी तीर्थें परम पावनें 
।</p>
<p>प्रगट केलीं जगज्जीवनें । मलिन जनें तरावया ॥३६॥
</p>
<blockquote>
<p><br/></p>
<cite><p>श्रीबादरायणिरुवाच । </p></cite>
<p>इत्यभिष्टूय विबुधैः सेशः शतधृतिर्हरिम्‌ । </p>
<p>अभ्यभाषत गोविन्दं प्रणम्याम्बरमाश्रितः ॥ २० ॥ </p>
<p><br/></p>
</blockquote>
<p>शुक म्हणे परीक्षिती । यापरी देवीं समस्तीं ।</p>
<p>स्तविला स्वानंदें श्रीपती । परमभक्तिभावार्थें 
॥३७॥</p>
<p>ऐसा करूनि स्तुतिवादु । संतोषविला गोविंदु ।</p>
<p>देवांसी होत असे आल्हादु । परम विनोदु सर्वांसी 
॥३८॥</p>
<p>स्तुति करावया अग्रणी । ब्रह्मा शिव पुढें ये‌ऊनी 
।</p>
<p>तिंहीं जय-जयकार करूनी । लोटांगणें घातलीं ॥३९॥
</p>
<p>देव राहूनियां गगनीं । हात जोडोनि विमानीं ।</p>
<p>विनंती करावयालागोनी । ब्रह्मा पुढें राहोनी बोलतु 
॥२४०॥</p>
<blockquote>
<p><br/></p>
<cite><p>श्रीब्रह्मोवाच । </p></cite>
<p>भूमेर्भारावताराय पुरा विज्ञापितः प्रभो । </p>
<p>त्वमस्माभिरशेषात्मन्तत्तथैवोपपादितम्‌ ॥ २१ ॥ </p>
<p><br/></p>
</blockquote>
<p>उतरावया धराभारा । पूर्वीं प्रार्थिलासी यदुवीरा 
।</p>
<p>अभय द्यावया सुरवरां । आम्हीं श्रीधरा विनविलें 
॥४१॥</p>
<p>आम्हीं विनविलें जैसें । तुवां कार्य केलें म्हणों 
तैसें ।</p>
<p>त्याहूनियां विशेषें । केली निजविन्यासें धर्मवृद्धी 
॥४२॥</p>
<p>तूं सर्वेश्वरु सर्वात्मा । जें कार्य न कळेचि आम्हां 
।</p>
<p>तेंही तुवां पुरुषोत्तमा । घनश्यामा संपादिलें 
॥४३॥</p>
<blockquote>
<p><br/></p>
<p>धर्मश्च स्थापितः सत्सु सत्यसन्धेषु वै त्वया । </p>
<p>कीर्तिश्च दिक्षु विक्षिप्ता सर्वलोकमलापहा ॥ २२ ॥ </p>
<p><br/></p>
</blockquote>
<p>सत्यवादी साधु जे कांहीं । ज्यांचा संकल्प तुझ्या 
पायीं ।</p>
<p>धर्म स्थापिला त्यांच्या ठायीं । तुवां पाहीं यथस्थित 
॥४४॥</p>
<p>आणिक दश दिशांप्रती । विस्तारिली उदार कीर्ती ।
</p>
<p>तेणें पावन त्रिजगती । होय निश्चितीं श्रवणद्वारें 
॥४५॥</p>
<blockquote>
<p><br/></p>
<p>अवतीर्य यदोर्वंशे बिभ्रद्रूपमनुत्तमम्‌ । </p>
<p>कर्माण्युद्दामवृत्तानि हिताय जगतोऽकृथाः ॥ २३ ॥ </p>
<p><br/></p>
</blockquote>
<p>पूर्णपुरुषा हृषीकेशी । तूं अवतरलासी यदुवंशीं ।</p>
<p>सीमा तुझिया रूपासी । बरवेपणासी न करवे ॥४६॥</p>
<p>तूं सर्वांमाजीं सर्वोत्तम । देखतां वृत्तींसी उपरम ।</p>
<p>लीलाविग्रही पुरुषोत्तम । मनोरम सकळिकां ॥४७॥</p>
<p>कर्में केलीं परमाभ्दुतें । गोवर्धन धरिला वाम हस्तें ।</p>
<p>मुखें प्राशूनि वणव्यातें । गोपाळांतें वांचविलें ॥४८॥</p>
<p>मृता आणिलें गुरुपुत्रासी । गत गर्भ भेटविले देवकीसी 
।</p>
<p>गोपालवत्सें तूं जाहलासी । विधात्यासी भुलविलें 
॥४९॥</p>
<p>जगाचिया परम हिता-। लागीं नाना चरित्रकथा ।</p>
<p>करिता जालासी श्री‌अनंता । कृष्णनाथा निजजनका ॥२५०॥
</p>
<blockquote>
<p><br/></p>
<p>यानि ते चरितानीश मनुष्याः साधवः कलौ । </p>
<p>श्रृण्वन्तः कीर्तयंतश्च तरिष्यन्त्यञ्जसा तमः ॥ २४ ॥ </p>
<p><br/></p>
</blockquote>
<p>कथाकौतुकें विचित्रें । नाना परींचीं चरित्रें ।</p>
<p>परम पावन पवित्रें । येणें अवतारें त्वां केलीं 
॥५१॥</p>
<p>कलियुगीं साधुजन । या चरित्रांचें श्रवण कीर्तन 
।</p>
<p>करितां तरले जाण । मायामोह त्रिगुणेंसीं ॥५२॥</p>
<blockquote>
<p><br/></p>
<p>यदुवंशेऽवतीर्णस्य भवतः पुरुषोत्तम । </p>
<p>शरच्छतं व्यतीयाय पञ्चविंशाधिकं प्रभो ॥ २५ ॥ </p>
<p><br/></p>
</blockquote>
<p>अवतरल्या यदुवंशीं । पुरुषोत्तमा हृषीकेशी ।</p>
<p>संख्या या अवतारांसी । जाहली ते तुजपाशीं सांगेन ॥५३॥</p>
<p>मृत्युलोकीं मनुष्यमर्यादा । शत वर्षें जी गोविंदा ।</p>
<p>ते अतिक्रमोनि आवदा । अधिक मुकुंदा पंचवीस जाहलीं ॥५४॥</p>
<blockquote>
<p><br/></p>
<p>नाधुना तेऽखिलाधार देवकार्यावशेषितम्‌ । </p>
<p>कुलं च विप्रशापेन नष्टप्रायमभूदिदम्‌ ॥ २६ ॥ </p>
<p><br/></p>
</blockquote>
<p>आतां पुढें येथ कांहीं । देवकार्य उरलें नाहीं ।
</p>
<p>यादवकुळ म्हणसी तेंही । नष्टप्राय पाहीं उरलेंसे 
॥५५॥</p>
<p>उठवणी आलें हतिरूं । कां पांख उपडिल्या पांखरूं 
।</p>
<p>तैसा यादवांचा दळभारू । भूमिये भारु उरला असे ॥५६॥
</p>
<p>निवणाचा फुटका डेरा । कां क्षयो लागल्या राजकुमरा 
।</p>
<p>वणवा आहाळल्या अजगरा । यादववीरां ते दशा ॥५७॥</p>
<p>दारुण ब्राह्मणाचा शाप । नाशला वीर्यशौर्यप्रताप 
।</p>
<p>गळाला वाढिवेचा दर्प । केवळ प्रेतरूप दिसताती ॥५८॥
</p>
<blockquote>
<p><br/></p>
<p>ततः स्वधाम परमं विशस्व यदि मन्यसे । </p>
<p>सलोकाँल्लोकपालान्नः पाहि वैकुण्ठकिङ्करान्‌ ॥ २७ ॥ </p>
<p><br/></p>
</blockquote>

<p>यालागीं जी यादवराया । आम्ही वांछूं तुझ्या पायां 
।</p>
<p>वेगु कीजे स्वधामा यावया । सुरवर्या श्रीकृष्णा 
॥५९॥</p>
<p>ऐकें देवकींनंदना । जरी मानेल तुझिया मना ।</p>
<p>तरी निघिजो जी याचि क्षणा । सुरसेना तिष्ठत ॥२६०॥
</p>
<p>सलोक लोकपाळ जे जे । त्यांवरी तुवां कृपा कीजे ।</p>
<p>आम्ही किंकर गा तुझे । वचन मानिजे दासांचें ॥६१॥
</p>
<p>ऐकें जी वैकुंठनाथा । तुझी थोर आम्हां अवस्था ।</p>
<p>आदिकरूनि उमाकांता । आणि समस्तां देवांसी ॥६२॥</p>
<blockquote>
<p><br/></p>
<cite><p>श्रीभगवानुवाच । </p></cite>
<p>अवधारितमेतन्मे यदात्थ विबुधेश्वर । </p>
<p>कृतं वः कार्यमखिलं भूमेर्भारोऽवतारितः ॥ २८ ॥ </p>
<p><br/></p>
</blockquote>

<p>जो योगज्ञाना मुकुटमणी । मेघगंभीरया वाणी ।</p>
<p>ब्रह्मयाप्रती चक्रपाणी । हास्यवदनीं । बोलिला 
॥६३॥</p>
<p>नादब्रद्म मुसावलें । कीं निजानंदाचें फळ पिकलें 
।</p>
<p>तैसें श्रीमुखें बोलों आदरिलें । भाग्य उदेलें 
श्रवणांचें ॥६४॥ </p>
<p>गौरवें म्हणे ’ब्रह्मदेवा । संतोषलों तुझिया भावा’ 
।</p>
<p>पुत्रस्नेहेंकरूनि तेव्हां । उद्यत खेवा हरि जाला 
॥६५॥</p>
<p>आवडीं म्हणे विबुधेंद्रा । सत्य तुझी वाङ्‍मुद्रा 
।</p>
<p>तुझेनि वचनें ब्राह्मणेंद्रा । धराभारा उतरिलें 
॥६६॥</p>
<p>सकळ कार्य निःशेख । म्यां संपादिलें देख ।</p>
<p>तरी उरलें असे एक । थोर अटक मजलागीं ॥६७॥</p>
<blockquote>
<p><br/></p>
<p>तदिदं यादवकुलं वीर्यशौर्यश्रियोद्धतम्‌ । </p>
<p>लोकं जिघृक्षद्रुद्धं मे वेलयेव महार्णवः ॥ २९ ॥ </p>
<p>यद्यसंहृत्य दृप्तानां यदूनां विपुलं कुलम्‌ । </p>
<p>गन्तास्म्यनेन लोकोऽयमुद्वेलेन विनङ्क्ष्यति ॥ ३० ॥ </p>
<p><br/></p>
</blockquote>
<p>हें यादवकुळ येथ । वीर्यशौर्यश्रियोद्धत ।</p>
<p>धर्म नाशावया उद्यत । अतिदृप्त निजबळें ॥६८॥</p>
<p>हे छेदूं पाहती धर्ममूळें । म्यां आवरिले असती योगबळें ।</p>
<p>जेवीं समुद्रातें मर्यादवेळें । असे राखिलें नेमूनी ॥६९॥</p>
<p>सांडोनि ऐशियांसी । मज गेलिया निजधामासी ।</p>
<p>हे प्रवर्ततील अधर्मासी । कोण यांसी वारील ॥२७०॥</p>
<p>जैसा निर्मर्याद सागरू । खवळल्या सर्वसंहारकरू ।</p>
<p>त्यासी कोण शकेल आवरूं । तैसा विचारू हो‌ईल ॥७१॥
</p>
<p>हे अधर्मपर होतील गाढे । तुम्हांसी पडेल सांकडें 
।</p>
<p>सांगों धांवाल मजपुढें । यांचें रोकडें गार्‍हाणें 
॥७२॥</p>
<p>हे नाटोपती देवां । नाकळती दैत्यां दानवां ।</p>
<p>हें अधर्म करिती जेव्हां । तुम्हीच मज तेव्हां सांगों 
याल ॥७३॥</p>
<blockquote>
<p><br/></p>
<p>इदानीं नाश आरब्धः कुलस्य द्विजशापतः । </p>
<p>यास्यामि भवनं ब्रह्मन्‌ नेतदन्ते तवानघ ॥ ३१ ॥ </p>
<p><br/></p>
</blockquote>
<p>यालागीं कुळनाशासी त्वरित । आजिपासोनि सुमुहूर्त 
।</p>
<p>केला असे गा निश्चित । यथोचित यादवां ॥७४॥</p>
<p>ऐकें सखया प्रजापती । या कुळनाशाचिया अंतीं ।</p>
<p>तुझिया भुवनावरूनि निश्चितीं । निजधामाप्रती ये‌ईन 
॥७५॥</p>
<p>ऐसें बोलिला प्रभू । ऐकोनि शंभु स्वयंभू ।</p>
<p>आनंदला देवकदंबू । समारंभू मांडिला ॥७६॥</p>
<p>जयजयकारु केला सकळीं । परमानंदें पिटिली टाळी ।
</p>
<p>चरण वंदूनि वनमाळी । पुष्पांजळी अर्पिल्या ॥७७॥
</p>
<p>श्रीशुक उवाच । </p>
<blockquote>
<p><br/></p>
<p>इत्युक्तो लोकनाथेन स्वयम्भूः प्रणिपत्य तम्‌ । </p>
<p>सह देवगणैर्देवः स्वधाम समपद्यत ॥ ३२ ॥ </p>
<p><br/></p>
</blockquote>
<p>शुक म्हणे परीक्षिती । ऐकोनि कृष्णवदंती ।</p>
<p>सुरवर आनंदले चित्तीं । आल्हादें करिती अभिवंदनें 
॥७८॥</p>
<p>धाता सविता शूळपाणी । मिळोनियां देवगणीं ।</p>
<p>कृष्णासी घातल्या लोटांगणीं । चरण वंदूनी निघाले 
॥७९॥</p>
<p>एवं वंदूनी श्रीपती । आपुलिया स्थानाप्रती ।</p>
<p>निघाल्या जी देवपंक्ती । पवनगती विमानें ॥२८०॥</p>
<blockquote>
<p><br/></p>
<p>अथ तस्यां महोत्पातान्‌ द्वारवत्यां समुत्थितान्‌ । </p>
<p>विलोक्य भगवानाह यदुवृद्धान्समागतान्‌ ॥ ३३ ॥ </p>
<p><br/></p>
</blockquote>
<p>कुळनाशु करणें रोकडें । ऐसें कृष्णें नेमिलें धडफुडें ।</p>
<p>तंव द्वारकेसी येरीकडे । महोत्पात गाढे उठिले ॥८१॥</p>
<p>गगनीं निघाले त्रिकेतु । धूमकेतु दंडकेतु ।</p>
<p>शिखेसहित शिखाकेतु । गगना‌आंतु उगवले ॥८२॥</p>
<p>माध्यान्हीं वाजला आघात । दिवसा उल्कापात होत ।
</p>
<p>होत भूतें नागवीं नाचत । गगना‌आंतु रुदती ॥८३॥</p>
<p>वृक जंबुक नगरा‌आंत । दिवसा चौबारा कुंकात ।</p>
<p>नगरीं भालुवा भुंकत । जन कांपत देखोनी ॥८४॥</p>
<p>नगरा आंतुबाहेरी । श्वानांची रडणीं भारीं ।</p>
<p>मार्जारकलहो नगरीं । घरोघरीं होतेसे ॥८५॥</p>
<p>गा‌ई आरडती मध्यरात्रीं । लेंकुरें खेळती झुंझारीं 
।</p>
<p>माणसांतें झडपिती घारी । घुंघाती घरोघरीं दिवाभीतें 
॥८६॥</p>
<p>वागीश्वरी क्षोभली गाढी । बोलीं म्हणती आली यमधाडी 
।</p>
<p>कां रे धांवतां तांतडी । आगीं उडी घालूं पाहतां ॥८७॥
</p>
<p>भूस्फोट भूमिकंप । अग्निकरणीं तपे आतप ।</p>
<p>वारेनि सोडिला अहा कंप । लागे झडप खरस्पर्शें ॥८८॥
</p>
<p>धुळोरा उधळत नगरीं । रज भरे डोळ्यांमाझारीं ।</p>
<p>डोळा नुघडवे नरनारीं । दिशा चारी धुमधुमित ॥८९॥
</p>
<p>ऐसे नाना परींचे उत्पात । नगरीं रुधिरवृष्टि होत 
।</p>
<p>देखोनि यादव समस्त । भयचकित पैं जाहले ॥२९०॥</p>
<p>यादव मिळोनि थोर थोर । वृद्ध वृद्ध करिती विचार ।
</p>
<p>ये चिन्हें अरिष्टकर । विघ्न थोर दिसतसे ॥९१॥</p>
<p>अवघे आले कृष्णापाशीं । वृत्तांत सांगती तयासी 
।</p>
<p>उव्दिग्न देखोनि यादवांसी । हृषीकेशी बोलिला ॥९२॥
</p>
<blockquote>
<p><br/></p>
<cite><p>श्रीभगवानुवाच । </p></cite>
<p>एते वै सुमहोत्पाता व्युत्तिष्ठन्तीह सर्वतः । </p>
<p>शापश्च नः कुलस्यासीद्ब्राह्मणेभ्यो दुरत्ययः ॥ ३४ ॥ </p>
<p><br/></p>
</blockquote>
<p>कृष्ण यादवांसी सांगत । दिवि-भू-अंतरिक्षगत ।</p>
<p>उठिले जे महोत्पात । सर्वगत सर्वदा ॥९३॥</p>
<p>देखोनियां चिन्हांसी । मजही आठवलें मानसीं ।</p>
<p>ब्राह्मणशाप यदुकुळासी । चिन्हें त्यासी सूचकें ॥९४॥</p>
<p>ब्राह्मणांचा शापु खरा । नुल्लंघवे हरिहरां ।</p>
<p>तुम्ही आतांचि विचार करा । नगराबाहिरा जनु काढा ॥९५॥</p>
<blockquote>
<p><br/></p>
<p>न वस्तव्यमिहास्माभिर्जिजीविषुभिरार्यकाः । </p>
<p>प्रभासं सुमहत्पुण्यं यास्यामोऽद्यैव मा चिरम्‌ ॥ ३५ ॥ </p>
<p><br/></p>
</blockquote>
<p>येथोनि द्वारकेची वस्ती । आम्हीं सांडावी समस्तीं ।</p>
<p>जीवें जियावयाची चाड चित्तीं । तरी प्रभासाप्रती 
निघावें ॥९६॥</p>
<p>वेगीं करा रे तांतडी । आजचि निघा लवडसवडी ।</p>
<p>सांडा घरदारांची गोडी । येथ अर्धघडी न रहावें ॥९७॥
</p>
<blockquote>
<p><br/></p>
<p>यत्र स्नात्वा दक्षशापाद्‌ गृहीतो यक्ष्मणोदुराट्‌ । </p>
<p>विमुक्तः किल्बिषात्सद्यो भेजे भूयः कलोदयम्‌ ॥ ३६ ॥ </p>
<p><br/></p>
</blockquote>
<p>ऐका समस्त यादवश्रेष्ठ । प्रभासतीर्थ महावरिष्ठ 
।</p>
<p>जेथिंचेनि स्नानें उडुराट । निस्तरला कष्ट क्षयाचे 
॥९८॥</p>
<p>दक्षें निजकन्या चंद्रासी । सत्तावीस दिधल्या त्यासी 
।</p>
<p>तो रतला रोहिणीसीं । येरां सर्वांसी उपेक्षुनी 
॥९९॥</p>
<p>दक्षें शापिलें चंद्रासी । क्षयरोग लागला त्यासी 
।</p>
<p>तेणें ये‌ऊनि प्रभासासी । स्नानदानासी पैं केलें 
॥३००॥</p>
<p>स्नानमात्रें केवळ । क्षयरोग गेला तत्काळ ।</p>
<p>कळा पावला सकळ । शोभे निर्मळ निजतेजें ॥१॥</p>
<blockquote>
<p><br/></p>
<p>वयं च तस्मिन्नाप्लुत्य तर्पयित्वा पितॄन्‌ सुरान्‌ । </p>
<p>भोजयित्वोशिजो विप्रान्नानागुणवतान्धसा ॥ ३७ ॥ </p>
<p><br/></p>
</blockquote>
<p>आम्हीही तेथ स्नान दान । पितृतर्पण देवतार्चन ।
</p>
<p>करूं ब्राह्मणपूजन । जे संपन्न श्रुति शास्त्रीं 
॥२॥</p>
<p>नाना परींचीं पक्वान्ने । गुणाधिक्यें मिष्टान्ने 
।</p>
<p>देवां ब्राह्मणांसी भोजनें । नाना दानें विधानोक्त 
॥३॥</p>
<blockquote>
<p><br/></p>
<p>तेषु दानानि पात्रेषु श्रद्धयोप्त्वा महान्ति वै । </p>
<p>वृजिनानि तरिष्यामो दानैर्नौभिरिवार्णवम्‌ ॥ ३८ ॥ </p>
<p><br/></p>
</blockquote>
<p>श्रद्धेचेनि नेटेंपाटें । पाहूनि दानपात्रें चोखटें 
।</p>
<p>दान द्यावें गोमटें । भूमी वोलटे जेवीं बीज ॥४॥</p>
<p>ब्राह्मणाचें मुख तें क्षेत्र । पालवियेपेढीवीण 
पवित्र ।</p>
<p>ऐसें पाहूनि सुक्षेत्र । दानें विचित्र पेरावीं 
॥५॥</p>
<p>विनीततेची सेल वोल । श्रद्धेचें चाडें निर्मळ ।
</p>
<p>शमदमादि बैल सबळ । ते तात्काळ जुंपोनी ॥६॥</p>
<p>ऐशिया वोजा परी । बीज पेरिलिया क्षेत्रीं ।</p>
<p>पीक पिकेल घुमरीं । पुरुषार्थ चारी लगटोनी ॥७॥</p>
<p>त्या पिकाचेनि सबळें । पापें तरोनि पैं सकळें ।</p>
<p>जेवीं नावेचेनि बळें । समुद्रजळें तरिजेती ॥८॥</p>
<blockquote>
<p><br/></p>
<cite><p>श्रीशुक उवाच । </p></cite>
<p>एवं भगवतादिष्टा यादवाः कुरुनन्दन । </p>
<p>गन्तुं कृतधियस्तीर्थं स्यन्दनान्‌ समयूयुजन्‌ ॥ ३९ ॥ </p>
<p><br/></p>
</blockquote>
<p>शुक म्हणे कौरवनंदना । ऐकें परिक्षिति सज्ञाना 
।</p>
<p>कृष्णें दिधली अनुज्ञा । तीर्थविधाना प्रभासा ॥९॥
</p>
<p>यादव उठिले गाढे । रथीं जुंपिले जी घोडे ।</p>
<p>येर धांवती येरांपुढें । चहूंकडे लगबग ॥३१०॥</p>
<blockquote>
<p><br/></p>
<p>तन्निरीक्ष्योद्धवो राजन्‌ श्रुत्वा भगवतोदितम्‌ । </p>
<p>दृष्ट्वारिष्टानि घोराणि नित्यं कृष्णमनुव्रतः ॥ ४० ॥ </p>
<p><br/></p>
</blockquote>
<p>थोर वीरांचे बोभाट । गजरथांचे घडघडाट ।</p>
<p>द्वारकेमाजीं न फुटे वाट । प्रयाण उभ्दट प्रभासासी 
॥११॥</p>
<p>हडबडली देखोनि द्वारावती । ऐक राया परीक्षिती ।
</p>
<p>उद्धवास आठवलें चित्तीं । कृष्णवदंती देवांसी ॥१२॥
</p>
<p>कुळनाशासी त्वरित । आजीपासूनि सुमुहूर्त ।</p>
<p>तोचि देवें प्रस्तुत । कार्यार्थ निश्चित मांडिला 
॥१३॥</p>
<p>उद्धव कृष्णासवें संतत । कृष्णानुमतें तो वर्तत 
।</p>
<p>सुरसंवाद निश्चित । होता श्रुत तयासी ॥१४॥</p>
<p>असतां येथ कृष्णनाथ । द्वारकेमाजीं अति‌उत्पात 
।</p>
<p>उठिले तें मनोगत । जाण निश्चित कृष्णाचें ॥१५॥</p>
<p>यादव ने‌ऊनि प्रभासासी । अर्धक्षणें नाशील यांसी 
।</p>
<p>जावया निजधामासी । हृषीकेशी उद्यत ॥१६॥</p>
<p>म्हणाल ’कां नेले इतुके दुरी । नाशु न करीच द्वारकापुरी 
’ ।</p>
<p>तरी तो सर्वज्ञ श्रीहरी । सूत्रधारी जाणता ॥१७॥
</p>
<p>यादव देवांश निश्चितीं । सातवी पुरी द्वारावती 
।</p>
<p>येथ निमाल्या सायुज्यमुक्ती । हें जाणोनि श्रीपति 
न नाशी ॥१८॥</p>
<p>यांसी आहे पदाभिमान । द्वारकेमाजीं न घडे निधन ।
</p>
<p>हें जाणोनि जगज्जीवन । करवी प्रयाण प्रभासासी ॥१९॥
</p>
<p>ब्रह्मशापाचें मूळ देखा । प्रभासासी निघाली ते 
येरिका ।</p>
<p>हें कळलेंसे यदुनायका । तेथ सकळिकां धाडिलें ॥३२०॥
</p>
<p>स्वकुळ ग्रासोनि श्रीपती । निघेल निजधामाप्रती 
।</p>
<p>हें जाणोनि उद्धव चित्तीं । बहुतां रीतीं कळवळला 
॥२१॥</p>
<p>बाष्पें कंठ निरोधला । नेत्रीं अश्रूंचा पूर लोटला 
।</p>
<p>स्वेदु सर्वांगीं चालिला । हृदयीं दाटला हुंदका 
॥२२॥</p>
<p>कृष्णवियोग अर्ध क्षण । तेणें निघों पाहे प्राण 
।</p>
<p>विसरला कार्य आठवण । कृष्णवदन निरीक्षी ॥२३॥</p>
<p>वियोगप्राप्तीचे बाण प्रबळ । हृदयीं रुतले अतिसबळ 
।</p>
<p>बुद्धि धैर्येंसीं होती विकळ । जीवीं तळमळ लागली 
॥२४॥</p>
<p>एकांत देखोनि श्रीकृष्णासी । धांवोनि लागला पायांसी 
।</p>
<p>मिठी घालोनि चरणेंसीं । उकसाबुकसीं स्फुंदत ॥२५॥
</p>
<blockquote>
<p><br/></p>
<p>विविक्त उपसङ्गम्य जगतामीश्वरेश्वरम्‌ । </p>
<p>प्रणम्य शिरसा पादौ प्राञ्जलिस्तमभाषत ॥ ४१ ॥ </p>
<p><br/></p>
</blockquote>
<p>जो जगाचा नियंता । त्या काळाचा कृष्ण कळिता ।</p>
<p>त्याचे चरणीं ठेवूनि माथा । विनीतता बोलतु ॥२६॥
</p>
<blockquote>
<p><br/></p>
<cite><p>श्री‌उद्धव उवाच । </p></cite>
<p>देवदेवेश योगेश पुण्यश्रवणकीर्तन । </p>
<p>संहृत्यैतत्कुलं नूनं लोकं सन्त्यक्ष्यते । </p>
<p>भवान्‌ विप्रशापं समर्थोऽपि प्रत्यहन्न यदीश्वरः ॥ ४२ ॥ </p>
<p><br/></p>
</blockquote>
<p>उद्धव म्हणे यादवेंद्रा । देवेंद्राच्या आदि‍इंद्रा 
।</p>
<p>योगियांच्या प्रबोधचंद्रा । अकळ मुद्रा पैं तुझी 
॥२७॥</p>
<p>देवांमाजीं इंद्र ईशु । त्या इंद्राचा तूं जगदीशु 
।</p>
<p>योगियांमाजीं श्रेष्ठ महेशु । त्याचाही ईशु तूं 
श्रीकृष्णा ॥२८॥</p>
<p>तुझें जें श्रवणकीर्तन । तें पुण्यासी करी पावन 
।</p>
<p>छेदी संसारबंधन । समाधान कीर्तनें ॥२९॥</p>
<p>संहारूनि निजकुळासी । सांडोनियां या लोकासी ।</p>
<p>निजधामा जावों पाहसी । हृषीकेशी निश्चित ॥३३०॥</p>
<blockquote>
<p><br/></p>
<p>नाहं तवाङ्‌घ्रिकमलं क्षणार्धमपि केशव । </p>
<p>त्यक्तुं समुत्सहे नाथ स्वधाम नय मामपि ॥ ४३ ॥ </p>
<p><br/></p>
</blockquote>
<p>अन्यथा विप्रशापासी । करावया समर्थ होसी ।</p>
<p>तें न करूनि कुळ संहारिसी । निजधामासी जावया ॥३१॥
</p>
<p>ऐसें बोलतां आलें रुदन । न धरत चालिलें स्फुंदन ।
</p>
<p>आसुवीं पूर्ण झाले नयन । धांवोनि चरण धरियेले ॥३२॥
</p>
<p>माथा ठेविला चरणांवरी । सखा स्वामी तूं श्रीहरी 
।</p>
<p>आम्हांसी सांडूनियां दुरी । कैशापरी जासील ॥३३॥
</p>
<p>तुझिया प्रयाणाची वार्ता । ऐकतांचि गा अच्युता 
।</p>
<p>उभड सांठवेना चित्ता । वियोग सर्वथा न व्हावा ॥३४॥
</p>
<p>जळावेगळी मासोळी । तैसा जीवु तळमळी ।</p>
<p>निष्ठुर जाहलासी अंतकाळीं । वनमाळी मजलागीं ॥३५॥
</p>
<p>तुज गेलियापाठीं । मी दीनवदन ये सृष्टीं ।</p>
<p>कोणासी सांगों गोड गोष्टी । श्वासु पोटीं न समाये 
॥३६॥</p>
<p>निघोनि गोलिया आत्मा । प्रेतरूप उरे प्रतिमा ।</p>
<p>तुवां गेलियां निजधामा । तैसें आम्हां हो‌ईल ॥३७॥
</p>
<p>तूंचि आम्हां जनक जननी । हा दृढ विश्वास आमुचे मनीं 
।</p>
<p>केवीं जातोसी सांडोनि । म्हणोनि लोळणी घातली ॥३८॥
</p>
<p>तूं निघालासी निजधामा । कोणासी निरविलें जी आम्हां 
।</p>
<p>कां रुसलासी पुरुषोत्तमा । बोलु निजकर्मा आमुच्या 
॥३९॥</p>
<p>मुकें बाळ सांडोनि क्षितीं । माता रिघों पाहे सती 
।</p>
<p>तें जेवीं ये काकुळती । तैसी गती उद्धवा ॥३४०॥</p>
<p>गोडु गिळी आमिषकवळु । सवेंचि पारधी आंसुडी गळु ।
</p>
<p>त्या मीना‌ऐसा विकळु । होय प्रेमळु उद्धव ॥४१॥</p>
<p>तुजगेलियावरी देवा । म्यां कोणाची करावी सेवा ।
</p>
<p>कां रुसलासी गा यादवा । आमच्या दैवा निश्चित ॥४२॥
</p>
<p>कांटवणे आड क्षितीं । आंधळें सांडूनि जाये सांगाती 
।</p>
<p>तें ग्लानी करी वनांतीं । तैसी गती उद्धवा ॥४३॥</p>
<p>धांवधावों पायां पडे । धाय मोकलोनि रडे ।</p>
<p>मज सांडोनि तूंचि पुढें । कोणीकडे जातोसी ॥४४॥</p>
<p>मी नव्हें पायांवेगळा । क्षण नोसंडीं चरणकमळा ।
</p>
<p>तुझें प्रयाण जी गोपाळा । अंतकाळा मज काळु ॥४५॥</p>
<p>तुझी थोर लागली सवे । मज न्यावें आपणासवें ।</p>
<p>हेंचि प्रार्थीतसे जीवेंभावें । कृपा यादवें मज 
कीजे ॥४६॥</p>
<p>तूं गरुडारूढ होसी । तेव्हां कृपेनें बैसवीं पाठीसीं 
।</p>
<p>सांडों नको हृषीकेशी । निजधामासी मज ने‌ईं ॥४७॥
</p>
<p>सलगी दिधली जन्मवरी । अंतीं का त्यागिसी दुरी ।</p>
<p>कृपाळुवा श्रीहरी । कृपा करीं सर्वथा ॥४८॥</p>
<p>म्हणसी मी निजकुळासी काळु । तो तुज केवीं हो‌ईन कृपाळु 
।</p>
<p>हें न म्हणें तूं दीनदयाळु । अतिस्नेहाळु भक्तासी 
॥४९॥</p>
<p>तुझी कृपा भक्तांवरी । यालागीं मी सलगी करीं ।</p>
<p>मातें उद्धरीं श्रीहरी । झणें संसारीं सांडिसी 
॥३५०॥ </p>
<blockquote>
<p><br/></p>
<p>तव विक्रीडितं कृष्ण नृणां परममङ्गलम्‌ । </p>
<p>कर्णपीयूषमासाद्य त्यजन्त्यन्यस्पृहां जनः ॥ ४४ ॥ </p>
<p><br/></p>
</blockquote>
<p>तुझी क्रीडा नाना खेळ । प्राणियांसी परम मंगळ ।</p>
<p>कर्णद्वारें वेल्हाळ । निजनिर्मळ सेविती ॥५१॥</p>
<p>तुझे कीर्तिश्रवणाचे आवडीं । लागली कर्णपीयूषीं 
गोडी ।</p>
<p>तेथ अमृताची चवी थोडी । होय अर्ध घडी न लागतां ॥५२॥
</p>
<p>ऐशी ऐकतां तुझी कीर्ती । सवासना स्पृहा नासती ।</p>
<p>ते भक्तु तुज न विसंबती । हृदयीं वाहती सर्वदा ॥५३॥
</p>
<p>त्या तुज प्रत्यक्ष श्रीकृष्णासीं । मज न साहवे 
वियोगासी ।</p>
<p>सवे लाविली आम्हांसी । सौजन्येंसीं स्वामित्वें 
॥५४॥</p>
<blockquote>
<p><br/></p>
<p>शय्यासनाटनस्थान स्नानक्रीडाशनादिषु । </p>
<p>कथं त्वां प्रियमात्मानं वयं भक्तास्त्यजेम हि ॥ ४५ ॥ </p>
<p><br/></p>
</blockquote>
<p>तूं तंव आमुचा स्वामी होसी । मज अर्धांसनीं बैसविसी 
।</p>
<p>मजवेगळें हृषीकेशी । निजगुजासी तुज नाहीं ॥५५॥</p>
<p>अचाट कार्य पडे थोर । तेव्हां मज पुससी विचार ।</p>
<p>मी सांगें जो जो मंत्र । तो साचार मानिसी ॥५६॥</p>
<p>जेव्हां भोजन करूं रिघसी । माझें ताट ताटेंसीं मांडिसी 
।</p>
<p>जेवितां नाना विनोद करिसी । निजशेष देसी मजलागीं 
॥५७॥</p>
<p>ब्रह्मादिकां न लभे पंक्ती । तो मी जेवीं तुझिया 
पांतीं ।</p>
<p>शेषविभागी जी श्रीपती । केलें निश्चितीं त्वां 
मज ॥५८॥</p>
<p>मातें धरोनियां हातीं । एकला बैससी एकांतीं ।</p>
<p>ब्रह्मादिकांची विनंती । तुजप्रती मी सांगें ॥५९॥
</p>
<p>कळों नेदितां कोणासी । तुवां केलें रासक्रीडेसी 
।</p>
<p>तें गुह्य सांगोनि मजपाशी । गोकुळासी धाडिलें ॥३६०॥
</p>
<p>सेजेचे उठवूनि भीमकीसी । मज आपणाजवळ निजविशी ।</p>
<p>ते निद्रेचिया सुखासी । समाधि कायसी बापुडी ॥६१॥
</p>
<p>ऐशिया तुझे संगतीं । रात्री भोगिल्या नेणों कितीं 
।</p>
<p>त्या मज सांडोनि श्रीपती । जाणें निश्चितीं करितोसी 
॥६२॥</p>
<p>वेळु न गमे चक्रपाणी । मज बोलवूं धाडिसी रुक्मिणी 
।</p>
<p>सारीपाटु आम्हीं दोघीं जणीं । एकासनीं खेळिजे ॥६३॥
</p>
<p>जेव्हां व्याहाळिये निघसी । मज आपुले रथीं बैसविशी 
।</p>
<p>दोघां गमन एके रथेंसीं । आजि उबलासी सांघाता ॥६४॥
</p>
<p>जळक्रीडा करितां जळीं । करितां गोपिकांसी रांडोळी 
।</p>
<p>तेव्हांही मी तुजजवळी । स्नानकाळीं सर्वदा ॥६५॥
</p>
<p>ऐसें सांगों मी किती । तुजगेवळा श्रीपती ।</p>
<p>नाहीं झालों अहोरातीं । केवीं म्यां अंतीं सांडावें 
॥६६॥</p>
<p>तूं स्वामी सखा सर्वात्मा । जीवाचा जीव पुरुषोत्तमा 
।</p>
<p>तुझा वियोगु मेघश्यामा । केवीं आम्हां साहवेल ॥६७॥
</p>
<p>आमुचा जीवु आणि प्राण । ते तुझे गा श्रीचरण ।</p>
<p>ते वियोगदुःख साहावया जाण । समर्थपण मज नाहीं ॥६८॥
</p>
<p>आमुचा हाचि लाभु अव्यंग । जे तुझिया पायांचा संयोग 
।</p>
<p>त्यांचा न साहवे वियोग । देहभंग झालिया ॥६९॥</p>
<p>देह राहेल तरी राहो । अथवा जा‌ईल तरी जावो ।</p>
<p>तुझ्या चरणांचा वियोग पहा हो । न शके साहों सर्वथा 
॥३७०॥</p>
<p>थोर दुस्तर तुझी माया । ब्रह्मादिकां न ये आया ।</p>
<p>मज सुगम जाली तरावया । यादवराया निजशेषें ॥७१॥</p>
<blockquote>
<p><br/></p>
<p>त्वयोपभुक्तस्रग्गन्ध वासोऽलङ्कारचर्चिताः । </p>
<p>उच्छिष्टभोजिनो दासास्तव मायां जयेम हि ॥ ४६ ॥ </p>
<p><br/></p>
</blockquote>
<p>तुझें गंधशेष आणि माळा । धरितां कपाळीं आणि गळां ।</p>
<p>मी नागवें कळिकाळा । दास गोपाळ पैं तुझा ॥७२॥</p>
<p>तुझे कांसेचा पिंवळा । ये‌ऊनि माझे कांसे लागला ।</p>
<p>तैंचि कामु म्यां जिंतिला । दृढ जाहला निजकांसे ॥७३॥</p>
<p>तुवां आपुले हृदयींचें पदक । जेव्हां मज दिधलें देख ।</p>
<p>तेव्हांचि माया जाहली विमुख । दासां सन्मुख न राहे ॥७४॥</p>
<p>मायेसी असतें मुख । तरी हों लाहती सन्मुख ।</p>
<p>ते मिथ्या गा निःशेख । वृथा लोक भ्रमले पैं ॥७५॥</p>
<p>तुझें उच्छिष्ट सेवितां देख । लाजोनि जाये समाधिसुख 
।</p>
<p>निडारला निजात्मतोख । शेषें प्रत्यक्ष निजलाभु 
॥७६॥</p>
<p>ऐसा तुझेनि दास्यें सरता जाहला । तुझेनि निजशेषें 
चर्चिला ।</p>
<p>तुझी माया मी तरला । जिया धाकु लाविला योगियां ॥७७॥
</p>
<blockquote>
<p><br/></p>
<p>वातवसना य ऋषयः श्रमणा ऊर्ध्वमन्थिनः । </p>
<p>ब्रह्माख्यं धाम ते यान्ति शान्ताः सन्न्यासीनोऽमलाः ॥ ४७ ॥ </p>
<p><br/></p>
</blockquote>
<p>मिथ्या मायेच्या धाकासाठीं । योगी रिघाले कपाटीं 
।</p>
<p>जरी सांडिली लंगोटी । तरी पोटीं धाकती ॥७८॥</p>
<p>आसनस्थ हो‌ऊनि जाणा । आकळावया प्राणापाना ।</p>
<p>मूळबंधें आकोचना । दृढ धारणा ते करिती ॥७९॥</p>
<p>अंगुलें बारा बारा । जिणावया जी वारा ।</p>
<p>रात्रंदिवस शरीरा । अभ्यासद्वारा आटिती ॥३८०॥</p>
<p>क्षुधेनें खादली भूक । तृषा तहान प्याली देख ।</p>
<p>जिणोनियां सुखदुःख । अतिनेटक निधीं ॥८१॥</p>
<p>सुबुद्धि धरूनिया हातीं । आकळूनि इंद्रियवृत्ती 
।</p>
<p>वैराग्यें करित ख्याती । ऊर्ध्वगती निघाले ॥८२॥
</p>
<p>भेदोनि मणिकर्णिका वोवरी । उसळले जी ब्रह्मरंध्रीं 
।</p>
<p>जिणोनियां ब्रह्मगिरी । निशाणभेरी लाविल्या ॥८३॥
</p>
<p>तेथ शांतीचेनि योगें । विलसत सर्वांगें ।</p>
<p>संकल्पत्यागवेगें । जाहले अंगें चिद्‍ब्रह्म ॥८४॥
</p>
<p>ऐसे योगबळें योगी । माया जिणती अंगो‌अंगीं ।</p>
<p>त्याहोनि अतिसुगम मार्गीं । आम्हांलागीं त्वां 
केली ॥८५॥</p>
<blockquote>
<p><br/></p>
<p>वयं त्विह महायोगिन्‌ भ्रमन्तः कर्मवर्त्मसु । </p>
<p>त्वद्वार्तया तरिष्यामस्तावकैर्दुस्तरं तमः ॥ ४८ ॥ </p>
<p><br/></p>
</blockquote>
<p>भजावें तुझिया निजभक्तां । ऐकावी तुझी कथावार्ता 
।</p>
<p>इतुकेनि तरलों जी सर्वथा । कृष्णनाथा निजमाया ॥८६॥
</p>
<p>आम्हां कर्ममार्गींचिया कर्मठां । तुवां उपकारु 
केला मोठा ।</p>
<p>तुझ्या कथेचा श्रवणपाठा । मुक्त दारवंठा मोक्षाचा 
॥८७॥</p>
<p>असो मोक्षाची कथा । चाड नाहीं गा सर्वथा ।</p>
<p>तुझ्या भक्तांसी तुझी कथा । करितां भवव्यथा न बाधीचि 
॥८८॥</p>
<p>तुझे अभेद भक्तीचें कोड । आम्हां संसारुचि गोड ।
</p>
<p>ठेंचूनि त्रिगुणांचें तोंड । भक्त प्रचंड भजताति 
॥८९॥</p>
<blockquote>
<p><br/></p>
<p>स्मरन्तः कीर्तयन्तस्ते कृतानि गदितानि च । </p>
<p>गत्युत्स्मितेक्षणक्ष्वेलि यन्नृलोकविडम्बनम्‌ ॥ ४९ ॥ </p>
<p><br/></p>
</blockquote>
<p>तुझ्या चरित्राचें श्रवण । आवडीं करितां कीर्तन ।</p>
<p>त्यांचा भवबंध च्छेदन । बळेंचि जाण तूं करिशी ॥३९०॥</p>
<p>पुसोनिया संसारभावो । निजपदीं देसी ठावो ।</p>
<p>हा श्रवणकीर्तनलाभ पाहा हो । आम्ही सहजें लाहों 
निजभक्त ॥९१॥</p>
<p>स्वभावें कीर्तन करितां । एवढा लाभु होये तत्वतां 
।</p>
<p>या तुझिये मुखींच्या कथा गातां । आपणियां देता तूं 
होशी ॥९२॥</p>
<p>तुझीं गोकुळींचीं गमनपदें । आवडीं वर्णिती जे आनंदें 
।</p>
<p>त्यांसी खांदीं वा‌ऊनि निजबोधें । कीर्तनच्छंदें 
नाचशी ॥९३॥</p>
<p>तुवां जे केली लीला । ते आवडी गातां जी गोपाळा ।</p>
<p>नित्य त्या सेवकांजवळा । अंगें अंगवळा तूं होशी 
॥९४॥</p>
<p>तुझें वर्णिती जे हास्यवदन । त्या भक्ताचें तूं 
करिशी ध्यान ।</p>
<p>त्यांचेनि बोलें समाधान । स्त्रीशूद्रां जाण तूं 
देशी ॥९५॥</p>
<p>तुझें दृष्टीचें दर्शन । दृश्यातीत निरीक्षण ।</p>
<p>सर्वत्र देखणेंपण । कीर्तनीं गान जे गाती ॥९६॥</p>
<p>त्यांच्या पा‌उलांपा‌उलांसी । आपुलें सर्वांग 
तूं वोवाळिसी ।</p>
<p>अंग टाकूनि तिष्ठसी । त्यांपाशीं सर्वदा ॥९७॥</p>
<p>आपुली गुह्य ज्ञानमुद्रा । त्यांसी अर्पिसी तूं 
ज्ञानीनरेंद्रा ।</p>
<p>निजबोधें प्रबोधचंद्रा । त्यांच्या निजभद्रा तूं 
करिशी ॥९८॥</p>
<p>रासक्रीडादि नाना छंद । अंगनामंगनादि प्रबंध ।</p>
<p>कीर्ति अतिशयें विशद । भावार्थें शुद्ध जे गाती 
॥९९॥</p>
<p>कां ठकूनियां ब्रह्मयासी । गोपाळवत्सें तूं जाहलासी 
।</p>
<p>ऐस‍ऐसिया विनोदांसी । हृषीकेशी जे गाती ॥४००॥</p>
<p>त्यांसी सर्वांभूतीं निजात्मता । देशी तूं आपुली 
सत्ता ।</p>
<p>त्यांच्या बोलांमाजी वर्तता । कृष्णनाथा तूं होशी 
॥१॥</p>
<p>मनुष्यनाट्याचेनि योगें । जें जें केलें तुवां 
अंगें ।</p>
<p>तें गातां ऐकतां अनुरागें । तरले वेगें निजभक्त 
॥२॥</p>
<p>म्यांचि केली जे जे आळी । ते त्वां पुरविली सर्व 
काळीं ।</p>
<p>त्या मज उपेक्षूनि वनमाळी । अंतकाळीं कां जाशी ॥३॥
</p>
<blockquote>
<p><br/></p>
<cite><p>श्रीशुक उवाच । </p></cite>
<p>एवं विज्ञापितो राजन्भगवान्देवकीसुतः । </p>
<p>एकान्तिनं प्रियं भृत्यमुद्धवं समभाषत ॥ ५० ॥ </p>
<p>इति श्रीमद्‍भागवते महापुराणे पारमहंस्यां एकादशस्कन्धे 
षष्ठोऽध्यायः ॥ ६ ॥ </p>
<p><br/></p>
</blockquote>
<p>एवं यापरी देवकीसुत । पूर्ण पूर्णाशें भगवंत ।</p>
<p>विनविला श्रीकृष्णनाथ । निजभृत्य-उद्धवें ॥४॥</p>
<p>’निजभृत्य’ म्हणणें । उद्धवासी याकारणें ।</p>
<p>निजगुज श्रीकृष्णें । त्यासीं बोलणें सर्वदा ॥५॥
</p>
<p>जेथ रिगमु नाहीं रुक्मिणीसी । ठावो नाहीं वसुदेवदेवकीसी 
।</p>
<p>बळिभद्रा प्रद्युम्नासी । अनिरुद्धासी जे ठायीं 
॥६॥</p>
<p>ते ठायीं कृष्णाप्रती । उद्धव असे अहोरातीं ।</p>
<p>यालागीं पैं ’एकांती’ । ज्ञाते म्हणती तयासी ॥७॥
</p>
<p>श्रीकृष्णासी वाडेंकोडें । जीवापरीस जें जें आवडे 
।</p>
<p>तें उद्धवासी देणें घडे । प्रेम गाढें भक्तांचें 
॥८॥</p>
<p>देतां तो जरी नेघे । तरी धांवोनि आलिंगी वेगें ।</p>
<p>न घेतां देवो पायां लागे । भक्तपांगें पांगिला ॥९॥
</p>
<p>यालागीं कृष्णासी प्रियकर । उद्धवुचि साचार ।</p>
<p>याहूनि प्रेम थोर । नाहीं सधर आनाचें ॥४१०॥</p>
<p>यालागीं ’प्रिय-भृत्य-एकांती’ । ये बिरुदें उद्धवासी 
साजती ।</p>
<p>तेणें निजस्वामीस विनंती । निजप्रीतीं पैं केली 
॥११॥</p>
<p>ऐकोनि उद्धवाचें वचन । चातकांलागीं जेवीं घन ।</p>
<p>तेवीं वोळला जगज्जीवन । स्वानंदघन निजबोधें ॥१२॥
</p>
<p>चातकाची तहान किती । तृप्त करूनि निववी क्षिती ।
</p>
<p>उद्धव‍उद्देशें श्रीपती । त्रिजगती निववील ॥१३॥
</p>
<p>ऐकतां उद्धवाचे बोल । येताति श्रीकृष्णासी डोल 
।</p>
<p>भक्तभाग्य जी सखोल । जाहली वोल प्रेमाची ॥१४॥</p>
<p>ते वोळले भक्तभूमीसी । निजबीज पेरील हृषीकेशी ।
</p>
<p>तें पीक पुरेल जगासी । मुक्तराशी मुमुक्षां ॥१५॥
</p>
<p>धेनु वत्साचेनि वोरसें । घरा दुभतें पुरवी जैसें 
।</p>
<p>तेवीं उद्धवाचेनि उद्देशें । जग हृषीकेशें निवविजे 
॥१६॥</p>
<p>घरीं पाहुणयालागीं । कीजती परवडी अनेगी ।</p>
<p>तेथ बालकें जेवीं विभागी । होतीं वेगीं न मागतां 
॥१७॥</p>
<p>पक्वान्न सेवूं नेणतीं बाळें । तरी माता मुखीं घाली 
बळें ।</p>
<p>तैसें जनार्दनें आम्हां केलें । स्वयें दिधलें 
निजशेष ॥१८॥</p>
<p>नवल कृपा केली कैशी । कृष्ण उद्धवातें उपदेशी ।</p>
<p>तोचि अर्थ दिधला आम्हांसी । देशभाषीं अर्थितां 
॥१९॥</p>
<p>एका जनार्दनु म्हणे । श्रोतां सावधान होणें ।</p>
<p>हें मी तोंडें बोलों कवणें । तिंहीं मज करणें सावध 
॥४२०॥</p>
<p>निजभक्तें केली विनंती । निजज्ञान बोलेल भक्तपती 
।</p>
<p>श्रवणाची सावध पंक्ती । बैसवा वृत्ति तद्‍बोधें 
॥२१॥</p>
<p>येथ मुक्तांचें कोड । पुरे मुमुक्षांची चाड ।</p>
<p>येचिविषयीं कथा गोड । श्रवणकवाड उघडेल ॥२२॥</p>
<p>उद्धवें श्रीकृष्ण विनविला । ना तो श्रवणीं डांगोरा 
पिटिला ।</p>
<p>मुमुक्षां म्हणे चला चला । कृष्ण वोळला निजबोधें 
॥२३॥</p>
<p>मोक्षमार्गींचे कापडी । अर्थतृषातृषितें बापुडीं 
।</p>
<p>प्रबोधबोधाची पव्हे गाढी । उद्धवें रोकडी घालविली 
॥२४॥</p>
<p>भक्तिजननी माझी तेथ । कडे घेवोनि होती नेत ।</p>
<p>जनार्दन परमामृत । जाहलें प्राप्त तिचेनीं ॥२५॥
</p>
<p>ते तुझी भक्ति तत्वतां । आम्हांसी असावी सर्वथा 
।</p>
<p>तुज मागावी मुक्तता । तंव ते मूर्खता भक्तांची ॥२६॥
</p>
<p>साच असावी बद्धता । तरी म्यां मागावी मुक्तता ।</p>
<p>तेचि नाहीं गा तत्वतां । मिथ्या मागतां मूर्खता 
॥२७॥</p>
<p>मीतूंपणेंवीण सहजस्थिती । तुझी असो अभेद-भक्ती 
।</p>
<p>हेचि मागणें पुढपुढतीं । संतांप्रती सर्वदा ॥२८॥
</p>
<p>उद्धवासी ज्ञान गुप्त । उपदेशील कृष्णनाथ ।</p>
<p>एका जनार्दन विनवित । दत्तचित्त तुम्ही दीजे ॥४२९॥
</p>
<blockquote>
<p><br/></p>
<p>इति श्रीमद्‍भागवते महापुराणे एकादशस्कंधे एकाकारटीकायां 
</p>
<p>देवस्तुत्युद्धवविज्ञापनं नाम षष्ठोऽध्यायः ॥६॥
</p>
<p>श्रीकृष्णार्पणमस्तु ॥ मूळश्लोक ॥ ५० ॥ ओव्या ॥४२९॥ 
</p>
<p><br/></p>
</blockquote>

</article>
</body>

<!-- Mirrored from santeknath.org/eknathi bhagwat/adhyay 6.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

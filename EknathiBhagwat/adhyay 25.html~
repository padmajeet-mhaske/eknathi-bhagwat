<!DOCTYPE html>
<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय पंचविसावा</h2>
<p><br/></p>
<section>
<p>श्रीगणेशाय नमः ॥ श्रीकृष्णाय नमः ॥</p>
</section>
<section>
<p>ॐ नमो देव निर्गुण । म्हणों पाहें तंव न देखें गुण 
।</p>
<p>गुणेंवीण निर्गुणपण । सर्वथा जाण घडेना ॥ १ ॥</p>
</section>
<section>
<p>सर्वथा न घडे निर्गुणपण । तरी घडों नेदिशी सगुणपण 
।</p>
<p>नातळशी गुणागुण । अगुणाचा पूर्ण गुरुराया ॥ २ ॥</p>
</section>
<section>
<p>अगुणाच्या विपरीत तूं गुनी । करिसी त्रिगुणगुणां 
झाडणी ।</p>
<p>पंचभूतांपासूनी । सोडवितां जनीं जनार्दनू ॥ ३ ॥</p>
</section>
<section>
<p>ज्याचेनि जनांसी अर्दन । ज्याचेनि लिंगदेहा मर्दन 
।</p>
<p>जो जीवासी जीवें मारी पूर्ण । तो कृपाळु जनार्दन 
घडे केवीं ॥ ४ ॥</p>
</section>
<section>
<p>जनार्दनाचें कृपाळूपण । सर्वथा नेणती जन ।</p>
<p>नेणावया हेंचि कारण । जे देहाभिमान न सांडिती ॥ ५ 
॥</p>
</section>
<section>
<p>जननीजठरीं जन्म जाण । त्या जन्मास्तव म्हणती जन 
।</p>
<p>त्या जनजन्मा करी मर्दन । यालागीं जनार्दन नाम त्यासी 
॥ ६ ॥</p>
</section>
<section>
<p>मरण मारूनि वाढवी जिणें । जीव मारूनि जीवपणें ।</p>
<p>देहीं नांदवी विदेहपणें । ऐशी जनार्दनें कृपा कीजे 
॥ ७ ॥</p>
</section>
<section>
<p>निजभावार्थें परिपूर्ण । एकाकी देखूनियां दीन ।
</p>
<p>कृपा करी जनार्दन । कृपाळु पूर्ण दीनांचा ॥ ८ ॥</p>
</section>
<section>
<p>जे जे भावना भावी जन । ते ते पुरवी जनार्दन ।</p>
<p>जो मागे परम समाधान । त्याचा देहाभिमान निर्दळी 
॥ ९ ॥</p>
</section>
<section>
<p>हो कां जनार्दनासमोर । कैं आला होता अहंकार ।</p>
<p>मा तेणें घे‌ऊनियां शस्त्र । करी शतचूर निजांगें 
॥ १० ॥</p>
</section>
<section>
<p>जेवीं सूर्याचेनि उजियेडें । अंधारेंसी रात्री 
उडे ।</p>
<p>तेवीं जनार्दननामापुढें । अहंकार बापुडें उरे केवी 
॥ ११ ॥</p>
</section>
<section>
<p>ऐकतां गुरुनामाचा गजरू । समूळ विरे अहंकारू ।</p>
<p>येथ दुःखदायक संसारू । कैसेनि धीरू धरील ॥ १२ ॥</p>
</section>
<section>
<p>ज्याचें नाम स्मरतां आवडीं । संसारबांदवडी फोडी 
।</p>
<p>जीवाचे जीवबंध सोडी । नामाची गोडी लाजवी मोक्षा 
॥ १३ ॥</p>
</section>
<section>
<p>निजमोक्षाही-वरतें । ज्याचें नाम करी सरतें ।</p>
<p>त्याच्या कृपाळूपणातें । केवीं म्यां येथें सांगावे 
॥ १४ ॥</p>
</section>
<section>
<p>नामप्रतापा न करवे सीमा । त्या सद्गुरूचा निजमहिमा 
।</p>
<p>कैशापरी आकळे आम्हां । काय निरुपमा उपमावें ॥ १५ 
॥</p>
</section>
<section>
<p>अगाध कीर्ति गुरूची गहन । गुण गणितां अनंतगुण ।</p>
<p>काय घ्यावें त्याचें आपण । नित्य निर्गुण निजांगें 
॥ १६ ॥</p>
</section>
<section>
<p>धाव घे‌ऊनि त्यापें जावों । तंव त्या नाहीं गांवठावो 
।</p>
<p>त्याचे प्राप्तीसी न चले उपावो । एक सद्भावोवांचूनी 
॥ १७ ॥</p>
</section>
<section>
<p>सद्भावें स्मरतां नामासी । गुरु प्रकटे स्मरणापाशीं 
।</p>
<p>जेवीं सागरू सैंधवासी । ये भेटीसी निजांगें ॥ १८ 
॥</p>
</section>
<section>
<p>सागरा देतां आलिंगन । जेवीं सैंधव होय जीवन ।</p>
<p>तेवीं वंदितां सद्गुरुचरण । मीतूंपण हारपे ॥ १९ 
॥</p>
</section>
<section>
<p>सद्गुरुकृपा झालिया पूर्ण । जनचि होय जनार्दन ।
</p>
<p>तेव्हां जन वन विजन । भिन्नभिन्न भासेना ॥ २० ॥</p>
</section>
<section>
<p>जन तेंचि जनार्दन । जनार्दनचि सकळ जन ।</p>
<p>हेंचि उपनिषत्सार पूर्ण । हे निजखूण जनार्दनीं 
॥ २१ ॥</p>
</section>
<section>
<p>येणेंचि अभिन्नार्थें येथ । सांख्य बोलिला भगवंत 
।</p>
<p>उत्पत्ति-स्थिति-प्रळयांत । वस्तु सदोदित संपूर्ण 
॥ २२ ॥</p>
</section>
<section>
<p>सांख्या ऐकोनियां उद्धवो । विचरी आपुला अभिप्रावो 
।</p>
<p>संसार वाढवी जो अहंभावो । तो अवश्य पहा हो सांडावा 
॥ २३ ॥</p>
</section>
<section>
<p>अहंकार जडला चित्ता । तो सांडितां न वचे सर्वथा ।
</p>
<p>हें पुसों जरी श्रीकृष्णनाथा । तेणें सांख्य या 
अर्था निरूपिलें ॥ २४ ॥</p>
</section>
<section>
<p>सकळ प्राप्तीचा अभिप्रावो । सांख्य अनुवादला देवो 
।</p>
<p>अवश्य सांडावा अहंभावो । हेंचि पहा हो दृढ केलें 
॥ २५ ॥</p>
</section>
<section>
<p>माझेनि पराक्रमें तत्त्वतां । माझें मीपण न वचे 
सर्वथा ।</p>
<p>लाजिरवाणें कृष्णनाथा । किती आतां पुसावें ॥ २६ 
॥</p>
</section>
<section>
<p>ऐशी उद्धवाची चिंता । कळूं सरली श्रीकृष्णनाथा 
।</p>
<p>बाप कृपाळु निजभक्तां । जेणें निवारे अहंता तें 
निजवर्म सांगे ॥ २७ ॥</p>
</section>
<section>
<p>आजि उद्धवाचें भाग्य पूर्ण । जगीं उद्धवचि धन्य 
धन्य ।</p>
<p>ज्यासी संतुष्टला श्रीकृष्ण । न करितां प्रश्न 
निजगुह्य सांगे ॥ २८ ॥</p>
</section>
<section>
<p>बाळक काय भूक सांगे । मग माता स्तन दे‌ऊं लागे ।</p>
<p>ते कळवळ्याचे पांगें धांवोनि निजांगें स्तनपाना 
लावी ॥ २९ ॥</p>
</section>
<section>
<p>त्याहूनि अति‌आगळा । कृष्णीं उद्धवकळवळा ।</p>
<p>तो स्वभक्तांची भजनकळा । जाणोनि जिव्हाळा पोखित 
॥ ३० ॥</p>
</section>
<section>
<p>बाळक नेणे आपुली चिंता । परी माता प्रवर्ते त्याच्या 
हिता ।</p>
<p>तेवीं उद्धवाचे निजस्वार्था । श्रीकृष्णनाथा कळवळा 
॥ ३१ ॥</p>
</section>
<section>
<p>त्या उद्धवाचें जें जें न्यून । तें तें करावया परिपूर्ण 
।</p>
<p>प्रवर्तलासे श्रीकृष्ण । तो निजनिर्गुण उपदेशी 
॥ ३२ ॥</p>
</section>
<section>
<p>पंचविसावे अध्यायीं जाण । सांगोनि गुणजयोलक्षण 
।</p>
<p>लक्षवील निजनिर्गुण । हेंचि निरूपण निजनिष्ठा ॥ 
३३ ॥</p>
</section>
<section>
<p>प्रकृति-पुरुषविवेक । झालियाही बुद्धिपूर्वक ।
</p>
<p>जंव गुणजयो नाहीं निष्टंक । तंव वाढे सुखदुःख अहंभावो 
॥ ३४ ॥</p>
</section>
<section>
<p>तिहीं गुणांस्तव देह झाला । देही गुणजयो न वचे केला 
।</p>
<p>मूल‍उच्छेदू आपुला । न करवे वहिला कोणासी ॥ ३५ ॥</p>
</section>
<section>
<p>दांडा जन्मला वृक्षजातीसीं । तो मिळोनियां कुऱ्हाडीसीं 
।</p>
<p>समूळ छेदवी वृक्षासी । तेवीं विवेकासीं सत्त्वगुण 
॥ ३६ ॥</p>
</section>
<section>
<p>विवेका मीनल्या सत्त्वगुण । समूळ उच्छेदी तिनी 
गुण ।</p>
<p>सहजें प्रकटे निजनिर्गुण । तेव्हां गुणच्छेदन तें 
मिथ्या ॥ ३७ ॥</p>
</section>
<section>
<p>समूळ मिथ्या तिनी गुण । नित्य सत्य निजनिर्गुण ।
</p>
<p>येचि अर्थींचें निरूपण । स्वमुखें श्रीकृष्ण सांगत 
॥ ३८ ॥</p>
</section>
<blockquote>
<section>
<p><br/></p>
<cite><p>श्रीभगवानुवाच-</p></cite>
<p>गुणानामसमिश्राणां पुमान्येन यथा 
भवेत्‌ ।</p>
<p>तन्मे पुरुषवर्येदमुपधारयः शंसतः ॥ १ ॥</p>
<p><br/></p>
</section>
</blockquote>
<section>


<p>ज्याचेनि चरणें पवित्र क्षिती । नामें उद्धरे त्रिजगती 
।</p>
<p>ज्याची ऐकतां गुणकीर्ती । क्षयो पावती महपापें 
॥ ३९ ॥</p>
</section>
<section>
<p>ज्याचें मृदु मधुर अविट नाम । उच्चरितां निववी परम 
।</p>
<p>तो उद्धवासी पुरुषोत्तम । आवडीं परम बोलत ॥ ४० ॥</p>
</section>
<section>
<p>सत्त्व रज तम तिनी गुण । न मिसळतां भिन्नभिन्न ।</p>
<p>पुरुषापासीं एकैक गुण । उपजवी चिन्ह तें ऐका ॥ ४१ 
॥</p>
</section>
<section>
<p>निःसंदेह सावधान । निर्विकल्प करूनि मन ।</p>
<p>ऐकतां माझें वचन । पुरुषोत्तम पूर्ण हो‌इजे स्वयें 
॥ ४२ ॥</p>
</section>
<section>
<p>माझे स्वरूपीं सद्भावता । ते पुरुषाची उत्तमावस्था 
।</p>
<p>माझे वचनीं विश्वासतां । पुरुषोत्तमता घर रिघे 
॥ ४३ ॥</p>
</section>
<section>
<p>ऐशी उत्तमा अति‌उत्तम । निर्गुण पदवी निरुपम ।</p>
<p>तुज मी अर्पितसें पुरुषोत्तम । माझें वचन परम विश्वासल्या 
॥ ४४ ॥</p>
</section>
<section>
<p>भक्तिभावार्थें परम श्रेष्ठ । वचनविश्वासीं अतिवरिष्ठ 
।</p>
<p>यालागीं उद्धवासी पुरुषश्रेष्ठ । स्वमुखें वैकुंठ 
संबोधी ॥ ४५ ॥</p>
</section>
<section>
<p>संसारीं योनि अनेग । त्यामाजीं मनुष्यत्व अतिचांग 
।</p>
<p>तेंहि अविकळ अव्यंग । संपूर्ण सांग निर्दुष्ट ॥ 
४६ ॥</p>
</section>
<section>
<p>सकळ देहांमाजीं जाण । असे पुरुषदेहप्राधान्य ।</p>
<p>त्याहीमाजीं विवेकसंपन्न । वेदशास्त्रज्ञ मुमुक्षू 
॥ ४७ ॥</p>
</section>
<section>
<p>वेदशास्त्रविवेकसंपन्न । त्याहीमाजीं ज्या माझें 
भजन ।</p>
<p>भजत्यांमाजीं अनन्य शरण । सर्वस्वें जाण मजलागीं 
॥ ४८ ॥</p>
</section>
<section>
<p>सर्वस्वें जे अनन्य शरण । तेथ माझी कृपा परिपूर्ण 
।</p>
<p>माझें कृपें माझें ज्ञान । पावोनि संपन्न मद्भजनीं 
॥ ४९ ॥</p>
</section>
<section>
<p>येंहीं गुणीं विचारितां लोक । आथिला दिसे उद्धव 
एक ।</p>
<p>त्यालागीं यदुनायक । पुरुषवर्याभिषेक वचनें करी 
॥ ५० ॥</p>
</section>
<section>
<p>ऐसें संबोधूनि उद्धवासी । त्रिगुणगुणस्वभावांसी 
।</p>
<p>सांगतां प्रथम सत्त्वासी । हृषीकेशी उपपादी ॥ ५१ 
॥</p>
</section>
<section>
<p>उदंड सत्त्वाचीं लक्षणें । त्यांत पंधरा बोलिलीं 
श्रीकृष्णें ।</p>
<p>तेंचि ऐका कोणकोणें । निजनिरूपणें हरि सांगे ॥ ५२ 
॥</p>
</section>
<blockquote>
<section>
<p><br/></p>

<p>शमो दमस्तितिक्षेक्षा तपः सत्यं दया स्मृतिः ।</p>
<p>तुष्टिस्त्यागोऽस्पृहा श्रद्धा हीर्दयादिः स्वनिर्वृतिः 
॥ २ ॥</p>
<p><br/></p>
</section>
</blockquote>
<section>


<p>आपुली जे चित्तवृत्ती । सांडूनि बाह्यस्फूर्ती 
।</p>
<p>अखंड राखणें आत्मस्थिती । शम निश्चितीं या नांव 
॥ ५३ ॥</p>
</section>
<section>
<p>बाह्य इंद्रियांची चडफड । शमेंसीं करावा गलजोड 
।</p>
<p>निग्रहणें विषयचाड । दमाचें कोड या नांव ॥ ५४ ॥</p>
</section>
<section>
<p>जेणें हरिखें साहणें सुख । त्याचि वृत्तीं साहणें 
दुःख ।</p>
<p>तितिक्षा या नांव देख । शुद्धसत्त्वात्मक उद्धवा 
॥ ५५ ॥</p>
</section>
<section>
<p>मी कोण कैंचा किमात्मक । निष्कर्म कीं कर्मबद्धक 
।</p>
<p>करणें निजात्मविवेक । ईक्षापरिपाक या नांव ॥ ५६ 
॥</p>
</section>
<section>
<p>जागृतिस्वप्रसुषुप्ती‌आंत । भगवत्प्राप्तीलागीं 
चित्त ।</p>
<p>झुरणीमाजीं पडे नित्य । तप निश्चित या नांव ॥ ५७ 
॥</p>
</section>
<section>
<p>आवडीं जेवीं नेघवे विख । तेवी प्राणांतें न बोले 
लटिक ।</p>
<p>साचचि बोलणें निष्टंक । हें सत्य देख सात्त्विका 
॥ ५८ ॥</p>
</section>
<section>
<p>भूतांवरी कठिणपण । जो स्वप्नीं न देखे आपण ।</p>
<p>भूतदया ते संपूर्ण । उद्धवा जाण निश्चित ॥ ५९ ॥</p>
</section>
<section>
<p>माझा मुख्य निजस्वार्थ कोण । मी काय करितों कर्माचरण 
।</p>
<p>ऐसें जें पूर्वानुस्मरण । स्मृति जाण या नांव ॥ ६० 
॥</p>
</section>
<section>
<p>न करितां अति‌आटाटी । यथालाभें सुखी पोटीं ।</p>
<p>या नांव गा निजसंतुष्टी । जाण जगजेठी उद्धवा ॥ ६१ 
॥</p>
</section>
<section>
<p>जे मिळाले जीविकाभाग । त्यांतही सत्पात्रीं दानयोग 
।</p>
<p>विषयममता सांडणें सांग । त्या नांव त्याग उद्धवा 
॥ ६२ ॥</p>
</section>
<section>
<p>अर्थस्वार्थीं इच्छा चढे । अर्थ जोडतां अधिक वाढे 
।</p>
<p>ते इच्छा सांडणे निजनिवाडें । निस्पृहता घडे ते 
ठायीं ॥ ६३ ॥</p>
</section>
<section>
<p>जेथ निस्पृहता समूळ सांग । त्याचि नांव दृढ वैराग्य 
।</p>
<p>हें परमार्थाचें निजभाग्य । येणें श्रीरंग सांपडे 
॥ ६४ ॥</p>
</section>
<section>
<p>जो गुरुवाक्यविश्वासी । सबाह्य विकला सर्वस्वेंसीं
</p>
<p>तोचि भावार्थ द्विजदेवांसी । श्रद्धा त्यापाशीं 
समूळ नांदे ॥ ६५ ॥</p>
</section>
<section>
<p>नरदेहीं लाभे परब्रह्म । तदर्थ न करूनि सत्कर्म 
।</p>
<p>विषयार्थ करी धर्माधर्म । ते लज्जा परम अतिनिंद्य 
॥ ६६ ॥</p>
</section>
<section>
<p>जेणें दुःखी हो‌ईजे आपणें । तें पुढिलासी नाहीं 
करणें ।</p>
<p>दुःख नेदूनि सुख देणें । दे दया म्यां श्रीकृष्णें 
वंदिजे ॥ ६७ ॥</p>
</section>
<section>
<p>पुढिलासी नेदूनि दुःख । स्वयें भूतमात्रीं देणें 
सुख ।</p>
<p>हेचि दया पारमार्थिक । दुसरेनि देख यालागीं सांगे 
॥ ६८ ॥</p>
</section>
<section>
<p>खातां नाबदेपुढें पेंड जैसी । तैसें गौण देखोनि 
विषयांसी ।</p>
<p>जो विनटला ब्रह्मसुखासी । स्वनिवृत्ति त्यासी बोलिजे 
॥ ६९ ।</p>
<p>रंक बैसल्या पालखीसी । उपेक्षी पूर्वील सुडक्यासी 
।</p>
<p>तेवीं उपेक्षूनि विषयांसी । जो ब्रह्मसुखासी पकडला 
॥ ७० ॥</p>
</section>
<section>
<p>कणाची वाढी भुसापाशीं । कण निडारे भुसेंसीं ।</p>
<p>तो कण यावया हातासी । सांडिती भुसासी पाखडूनी ॥ ७१ 
॥</p>
</section>
<section>
<p>तेवीं ब्रह्मसुखाचिये पाडें । नरदेहाचा पांगडा 
पडे ।</p>
<p>तें ब्रह्मसुख जैं हाता चढे । तैं देहींचें नावडे 
विषयभूस ॥ ७२ ॥</p>
</section>
<section>
<p>तेवीं सांडूनि विषयप्रीती । ज्यासी ब्रह्मसुखीं 
सुखप्राप्ती ।</p>
<p>याचि नांव स्वनिवृत्ती । जाण निश्चितीं उद्धवा 
॥ ७३ ॥</p>
</section>
<section>
<p>या पंधरा लक्षणांची स्थिती । वर्ते तो शुद्ध सत्त्वमूर्ती 
।</p>
<p>शोधितसत्त्वाची सत्त्ववृत्ती । ‘आदि’ शब्दें श्रीपती 
सांगत ॥ ७४ ॥</p>
</section>
<section>
<p>सर्व भूतीं अकृत्रिमता । देखे भगवद्भावें तत्त्वतां 
।</p>
<p>या नांव शोधितसत्त्वता । गुणावस्थाछेदक ॥ ७५ ॥</p>
</section>
<section>
<p>ऐशियापरी सत्त्वगुण । सत्त्विकापासीं वर्ते पूर्ण 
।</p>
<p>आतां रजाचें लक्षण । स्वयें श्रीकृष्ण सांगत ॥ ७६ 
॥</p>
</section>
<blockquote>
<section>
<p><br/></p>

<p>काम ईहा मदस्तृष्णा स्तम्भ आशीर्भिदा सुखम्‌ ।</p>
<p>मदोत्साहो यशः प्रीतिर्हास्यं वीर्यं बलोद्यमः 
॥ ३ ॥</p>
<p><br/></p>
</section>
</blockquote>
<section>


<p>काम म्हणीजे विषयसोसू । जेवीं इंधनीं वाढे हुताशू 
।</p>
<p>तेवीं पुरवितां कामाभिलाषू । कामासोसू पैं वाढे 
॥ ७७ ॥</p>
</section>
<section>
<p>या नांव काम जाण । कामक्रिया ते ईहा पूर्ण ।</p>
<p>झाले विद्योचा दर्प गहन । मदाचें लक्षण या नांव ॥ 
७८ ॥</p>
</section>
<section>
<p>झालिया अर्थप्राप्ती । वासनेसी नव्हे तृप्ती ।</p>
<p>चढतीवाढती आसक्ती । तृष्णा निश्चितीं या नांव ॥ 
७९ ॥</p>
</section>
<section>
<p>अतिगर्वें जे स्तब्धता । कोणा दृष्टीं नाणी सर्वथा 
।</p>
<p>या नांव स्तंभावस्था । जाण तत्त्वतां उद्धवा ॥ ८० 
॥</p>
</section>
<section>
<p>अर्थप्राप्तीकारणें । इष्टदेवता प्रार्थणें ।
</p>
<p>प्रापंचिक सुख मागणें । आशा म्हणणें य नांव ॥ ८१ 
॥</p>
</section>
<section>
<p>भिदा म्हणिजे भेद जाण । स्फुरद्रूप प्रपंचभान ।
</p>
<p>माझें तुझें प्रपंचवचन । भिदालक्षण या नांव ॥ ८२ 
॥</p>
</section>
<section>
<p>राजसमुखाच नवलभाग । विषयसुखभोग जो साङ्ग ।</p>
<p>तेंचि सुख मानिंती चांग । सुखप्रयोग या नांव ॥ ८३ 
॥</p>
</section>
<section>
<p>रणीं उत्साह शूरासी । कां पुत्रोत्साह नरासी ।</p>
<p>विवाहोत्साह सुहृदांसी । महोत्साह त्यासी बोलिजे 
॥ ८४ ॥</p>
</section>
<section>
<p>शास्त्रविवादीं जयो घेणें । कां युद्धीं शूर पराभवणें 
।</p>
<p>तेणें ख्याति वाढविणें । यश मिरवणें या नांव ॥ ८५ 
॥</p>
</section>
<section>
<p>बंदिजनांहातीं कीर्ती । स्वयें वाखाणवी दिगंतीं 
।</p>
<p>या नांव यशःप्रीती । जाण निश्चितीं उद्धवा ॥ ८६ ॥</p>
</section>
<section>
<p>ऐकोनि वचनोक्ति छंदोबद्ध । उपहासीं अतिविनोद ।</p>
<p>तेथ राजसा हास्य विशद । जाण प्रसिद्ध उद्धवा ॥ ८७ 
॥</p>
</section>
<section>
<p>वीर्य म्हणीजे केवळ । बळाढ्यता अतिप्रबळ ।</p>
<p>दाखवणें शारीरबळ । या नांव शीळ वीर्याचें ॥ ८८ ॥</p>
</section>
<section>
<p>राजबळें उद्यमव्यवहार । आंगदटा जो व्यापार ।</p>
<p>न्याय सांडूनि स्वार्थ फार । बलोद्यमप्रकार या 
नांव ॥ ८९ ॥</p>
</section>
<section>
<p>हीं पंधराही लक्षणें । ज्यापें नांदती संपूर्णें 
।</p>
<p>तो राजस वोळखणें जीवेंप्राणें निश्चित ॥ ९० ॥</p>
</section>
<section>
<p>केवळ अविवेकसंपत्ती । तामसाची तमोवृत्ती ।</p>
<p>सोळा लक्षणें त्याची स्थिती । ऐक तुजप्रती सांगेन 
॥ ९१ ॥</p>
</section>
<blockquote>
<section>
<p><br/></p>

<p>क्रोधो लोभोऽनृतं हिंसा याञ्चा दम्भः क्लमः कलिः 
।</p>
<p>शोकमोहौ विषादार्ती । निद्राऽऽशाभीरनुद्यमः ॥ 
४ ॥</p>
<p><br/></p>
</section>
</blockquote>
<section>


<p>क्रोध कामाची पूर्णावस्था । लोभ म्हणीजे अतिकृपणता 
।</p>
<p>अनृत म्हणिजे असत्यता । हिंसा ते तत्त्वतां परपीडा 
॥ ९२ ॥</p>
</section>
<section>
<p>याञ्चा म्हणीजे लोलंगता । दंभ म्हणिजे अतिमान्यता 
।</p>
<p>क्लमनामें अति‌आयासता । व्यर्थ कलहता कलि जाण ॥ 
९३ ॥</p>
</section>
<section>
<p>शोक म्हणिजे हाहाकारू । मोह म्हणिजे भ्रमाचा पूरू 
।</p>
<p>विषाद म्हणीजे दुःखसंचारू । अभ्यंतरू जेणें पोळे 
॥ ९४ ॥</p>
</section>
<section>
<p>अर्ति म्हणिजे अतिसंताप । निंदा म्हणिजे असदारोप 
।</p>
<p>आशा म्हणिजे अतिलोलुप्य । महाभयकंप भीशब्दीं ॥ 
९५ ॥</p>
</section>
<section>
<p>ऐक निद्रेचें निजवर्म । जें आळसाचें निजधाम ।</p>
<p>जाड्यता सोलींव परम । ते निद्रा निःसीम तामसी ॥ ९६ 
॥</p>
</section>
<section>
<p>सांडूनियां सर्व कर्म । स्तब्धता राहे परम ।</p>
<p>या नांव अनुद्यम । सुखावलें तम ठायीं वसे ॥ ९७ ॥</p>
</section>
<section>
<p>या तमोगुणाच्या सोळा कळा । ज्याचे अंगीं बाणती सकळा 
।</p>
<p>तो तमोरात्रींची चंद्रकळा । अविवेक आंधळा तामसू 
॥ ९८ ॥</p>
</section>
<section>
<p>सत्त्वरजतमोगुण । यांचे ओळखीलागीं जाण ।</p>
<p>केलें भिन्नभिन्न निरूपण । अतां मिश्रलक्षण तें 
ऐक ॥ ९९ ॥</p>
</section>
<blockquote>
<section>
<p><br/></p>

<p>सत्त्वस्य रजसश्चैतास्तमसश्चानुपूर्वशः ।</p>
<p>वृत्तयो वर्णितप्रायाः सन्निपातमथो श्रृणु ॥ ५ 
॥</p>
<p><br/></p>
</section>
</blockquote>
<section>


<p>सांगीतली त्रिगुणस्थिती । त्या एक‌एकाच्या अनंत 
वृत्ती ।</p>
<p>त्याही अनंतप्राय होती । जीवासी गुणगुंती येथेंचि 
पडे ॥ १०० ॥</p>
</section>
<section>
<p>मस्तकीं केश चिकटले होती । ते ज्याचे त्या नुगवती 
।</p>
<p>तेवीं त्रिगुणांची गुणगुंती । जीवाहातीं उगवेना 
॥ १ ॥</p>
</section>
<section>
<p>मिळोनि सख्या मायबहिणी । हातीं घे‌ऊनि तेल फणी ।
</p>
<p>उगविती चिकटल्या केशश्रेणी । तेवीं त्रिगुणांची 
वेणी जीवासी ॥ २ ॥</p>
</section>
<section>
<p>त्रिगुणांची विभागवृत्ती । जीवसामर्थ्यें जरी 
होती ।</p>
<p>तरी शुद्धसत्त्वी करूनि वस्ती । गुणातीतीं प्रवेशाता 
॥ ३ ॥</p>
</section>
<section>
<p>ऐसा निजगुणांचा उगवो । जीवाचेनि नोहे निर्वाहो 
।</p>
<p>यालागीं गुरुचरणीं सद्भावो । सभाग्य पहा वो राखिती 
॥ ४ ॥</p>
</section>
<section>
<p>जे सभाग्य भाग्यवंत जनीं । ज्यांसी सद्गुरु सखी 
जननी ।</p>
<p>विवेक-वैराग्य घे‌ऊनि फणी । जो त्रिगुणांची वेणी 
उगवितू ॥ ५ ॥</p>
</section>
<section>
<p>ज्यांची उगविली गुणगुंती । पुढती गुंती पडे मागुती 
।</p>
<p>यालागीं ते महामती । मुंडूनि सांडिती संन्यासीं 
॥ ६ ॥</p>
</section>
<section>
<p>एकाची नवलगती । उद्धट वैराग्याची स्थिती ।</p>
<p>गुंती उगवाया न रिघते । मुळींचि मुंडिती समूळ ॥ ७ 
॥</p>
</section>
<section>
<p>विवेकफणीचेनि मेळें । ओढितां वैराग्य बळें ।</p>
<p>जो अशक्त भावबळें । तो मध्येंचि पळे उठूनी ॥ ८ ॥</p>
</section>
<section>
<p>अशक्तें पळतां देखोनि दूरी । एकें पळालीं मोह‍अंधारीं 
।</p>
<p>एकें गुंती राखोनि शिरीं । गुंतीमाझारी रिघालीं 
॥ ९ ॥</p>
</section>
<section>
<p>एकें अत्यंत करंटीं । नव्हेचि गुरुमा‌उलीसी भेटी 
।</p>
<p>ऐशीं संसारीं पोरें पोरटीं । गुणदुःखकोटी भोगिती 
॥ ११० ॥</p>
</section>
<section>
<p>द्विपरार्धायु विधाता । त्याचेनि नोहे गुणभागता 
।</p>
<p>मग इतरांची कोण कथा । गुण तत्त्वतां निवडावया ॥ ११ 
॥</p>
</section>
<section>
<p>ऐशिया ज्या त्रिगुणवृत्ती । मजही निःशेष न निवडती 
।</p>
<p>यालागीं ध्वनितप्राय पदोक्ती । देव श्लोकार्थीं 
बोलिला ॥ १२ ॥</p>
</section>
<section>
<p>मागिल्या तीं श्लोकार्थीं । सांगीतल्या त्रिगुणस्थिती 
।</p>
<p>त्रिगुणांची मिश्रित गती । सन्निपातवृत्ती ते ऐका 
॥ १३ ॥</p>
</section>
<blockquote>
<section>
<p><br/></p>

<p>सन्निपातस्त्वहमिति ममेत्युद्धव या मतिः ।</p>
<p>व्यवहार संनिपातो मनोमात्रेन्द्रियासुभिः ॥ ६ 
॥</p>
<p><br/></p>
</section>
</blockquote>
<section>


<p>गुणसन्निपातप्रकारू । एकचि जो कां अहंकारू ।</p>
<p>तो गुणसंगे त्रिप्रकारू । ऐक विचारू तयाचा ॥ १४ ॥</p>
</section>
<section>
<p>वर्णाश्रमविहित विलास । वेदाज्ञा पाळणें अवश्य 
।</p>
<p>मी आत्मा जाण चिदंश । हा अहंविलास सात्त्विक ॥ १५ 
॥</p>
</section>
<section>
<p>मी स्वधर्मकर्मकर्ता । मी स्वर्गादि सुखभोक्ता 
।</p>
<p>मज पावती नानावस्था । या नांव अहंता राजस ॥ १६ ॥</p>
</section>
<section>
<p>मी देहदारी सुभट नर । मीचि कर्ता शत्रुसंहार ।</p>
<p>मी सर्वार्थी अतिदुर्धर । हा अहंकार तामस ॥ १७ ॥</p>
</section>
<section>
<p>गुणानुसारें ममता जाण । त्रिविधरूपें स्फुरण ।</p>
<p>तेचि अर्थींचें निरूपण । विशद श्रीकृष्ण सांगत 
॥ १८ ॥</p>
</section>
<section>
<p>माझे हृदयींचा भगवंत । तोचि सर्व भूतीं हृदयस्थ 
।</p>
<p>भूतें माझींच समस्त । हे ममता शोधित सत्त्वाची ॥ 
१९ ॥</p>
</section>
<section>
<p>भक्त संत साधु सज्जन । तेचि माझे सुहज्जन ।</p>
<p>ऐशी जे ममता पूर्ण । उद्धवा जाण सत्त्वस्थ ॥ १२० 
॥</p>
</section>
<section>
<p>जीवाहून परती । सद्गुरुचरणीं अतिप्रीती ।</p>
<p>ऐशी ममतेची जे जाती । ते जाण निश्चितीं सात्त्विक 
॥ २१ ॥</p>
</section>
<section>
<p>ज्या देवाची उपासकता । शैवी वैष्णवी दीक्षितता 
।</p>
<p>देवीं धर्मीं पूर्ण ममता । ते जाण सात्त्विकता सत्त्वस्थ 
॥ २२ ॥</p>
</section>
<section>
<p>शैवी वैष्णवी शर्मममता । दंभरहित निष्कामता ।</p>
<p>ते ते सात्त्विकी ममता । ऐक अवस्था राजसाची ॥ २३ 
॥</p>
</section>
<section>
<p>निवृत्तिमार्ग मानी लटिक । सत्य साचार लौकिक ।</p>
<p>लौकैषणेची ममता देख । ते आवश्यक राजसी ॥ २४ ॥</p>
</section>
<section>
<p>प्रवृत्तिशास्त्रीं आवडी । लौकिकाची अतिगोडी ।
</p>
<p>नामरूपांची उभवी गुढी । हे ममता रोकडी राजस ॥ २५ 
॥</p>
</section>
<section>
<p>स्त्रीपुत्रें माझीं आवश्यक । शरीरसंबंधी आप्त 
लोक ।</p>
<p>द्रव्याची ममता निष्टंक । हे बुद्धि वोळख राजस ॥ 
२६ ॥</p>
</section>
<section>
<p>ज्या देवाची करितां भक्ती । नाम रूप जोडे संपत्ती 
।</p>
<p>तीं तीं दैवतें आवडती । हे ममता निश्चितीं राजस ॥ 
२७ ॥</p>
</section>
<section>
<p>काम्य कर्मीं आवडी देख । आप्त मानी सकामकर्मक ।</p>
<p>सत्य स्वर्गादि विषयसुख । हे ममता निष्टंक राजस 
॥ २८ ॥</p>
</section>
<section>
<p>हे रजोगुणाची ममता । तुज म्यां सांगीतली तत्त्वतां 
।</p>
<p>तमोगुणाची जे अवस्था । ऐक व्यवस्था सांगेन ॥ २९ ॥</p>
</section>
<section>
<p>आपुल्या देहासी जो हूंतूं करी । कां पूर्वपूर्वजांचा 
वैरी ।</p>
<p>त्यांच्या लेंकरांसीं वैर धरी । हे बुद्धि निष्ठुरी 
तामस ॥ १३० ॥</p>
</section>
<section>
<p>पुढे लेंकुरांचे लेंकुरीं । वृत्तिभूमि जीविकेवरी 
।</p>
<p>आडवा ये‍ईल स्वगोत्री । त्यासी वैर धरी तामस ॥ ३१ 
॥</p>
</section>
<section>
<p>ऐसे पूर्वापर माझे वैरी । मी निर्दळीन संसारी ।</p>
<p>यालागीं रिघे अभिचारीं । ते ममता खरी तामस ॥ ३२ ॥</p>
</section>
<section>
<p>अभिचारिकी जे मंत्रज्ञ । ते मानी माझे आप्त स्वजन 
।</p>
<p>शाकिनीडाकिनी‌उपासन । हे ममता संपूर्ण तामसी ॥ 
३३ ॥</p>
</section>
<section>
<p>असो बहुसाल व्युत्पत्ती । एकेक गुणीं अनंत शक्ती 
।</p>
<p>हे तिन्ही जेथ मिश्र होती । सन्निपातवृत्ती या नांव 
॥ ३४ ॥</p>
</section>
<section>
<p>कफ वात आणि पित्त । तिन्ही एकत्र जेथ होत ।</p>
<p>तेथ उपजे सन्निपात । तेवीं सन्निपात येथ त्रिगुणांचा 
॥ ३५ ॥</p>
</section>
<section>
<p>संकल्पविकल्पात्मक मन । पंच विषय पंच प्राण ।</p>
<p>दशेंद्रियीं व्यवहार संपूर्ण । तेथ उपजे त्रिगुणसन्निपात 
॥ ३६ ॥</p>
</section>
<section>
<p>तेंचि सन्निपातनिरूपण । त्रिगुणांचे मिश्रलक्षण 
।</p>
<p>स्वयें सांगताहे श्रीकृष्ण । मिश्रगुणसन्निपातू 
॥ ३७ ॥</p>
</section>
<blockquote>
<section>
<p><br/></p>

<p>धर्मे चार्थे च कामे च यदासौ परिनिष्ठितः ।</p>
<p>गुणानां सन्निकर्षोऽयं श्रद्धारतिधनावहः ॥ ७ ॥</p>
<p><br/></p>
</section>
</blockquote>
<section>


<p>पुरुषाच्या ठायीं क्रियाकर्म । क्षणें स्वधर्म 
क्षणें काम ।</p>
<p>क्षणें वाढतीं अर्थोद्यम । हा संक्रम त्रिगुणांचा 
॥ ३८ ॥</p>
</section>
<section>
<p>गुणसंक्रमण करी काय । त्रिगुणीं धर्म त्रिविध होय 
।</p>
<p>कामही त्रिविध हो‍ऊनि ठाय । अर्थस्वार्थनिर्वाह 
त्रिगुणात्मकः ॥ ३९ ॥</p>
</section>
<section>
<p>येथ कर्मासी दोष नाहीं । दोष कर्त्याचे बुद्धीच्या 
ठायीं ।</p>
<p>तो जे कल्पना करील कांहीं । तें फळ पाहीं स्वयें 
भोगी ॥ १४० ॥</p>
</section>
<section>
<p>सोनें वंद्य सोनेपणें । त्याचें स्वयें घडविल्या 
सुणें ।</p>
<p>वंद्य तेंचि निंद्य करणें । तेवीं स्वकर्म दूषणें 
गुणबुद्धी ॥ ४१ ॥</p>
</section>
<section>
<p>भूमि सहजें शुद्ध आहे । जें पेरिजे तें पीक होये 
।</p>
<p>तेवीं स्वकर्म शुद्ध स्वयें । फलभोगू लाहे गुणवृत्ती 
॥ ४२ ॥</p>
</section>
<section>
<p>वाचा सहज सरळ गोमटी । रामनामें जोडे ब्रह्मपुष्टी 
।</p>
<p>वृथा जाय करितां चावटी । भोगी निंदेपाठीं महापाप 
॥ ४३ ॥</p>
</section>
<section>
<p>तेवीं समर्थ श्रद्धायुक्त । पुरुषास करी विरक्त 
।</p>
<p>तेथ त्रिगुणांचा सन्निपात । श्रद्धा छळित तें ऐक 
॥ ४४ ॥</p>
</section>
<section>
<p>स्वधर्मकर्मीं श्रद्धा जोडे । क्षणैकें लागे विरक्तीकडे 
।</p>
<p>क्षणें भोगफळाशा वाढे । क्षणैक पडे ममतासंधीं ॥ 
४५ ॥</p>
</section>
<section>
<p>तैशीच कामाचीही रती । क्षणैक निष्कामीं अतिप्रीती 
।</p>
<p>क्षणें स्त्रीभोग‍आसक्ती । क्षणें कामरती परद्वारीं 
॥ ४६ ॥</p>
</section>
<section>
<p>याचिपरी धनाची जोडी । क्षणैक द्रव्याशा सोडी ।</p>
<p>क्षणैक अर्थाची अतिगोडी । क्षणैक आसुडी परद्रव्य 
॥ ४७ ॥</p>
</section>
<section>
<p>त्रिविध धर्म त्रिविध कर्म । त्रिविध रूपें धनागम 
।</p>
<p>या गुणवृत्तीस्तव स्वधर्म । सांडूनि अकर्म करी 
प्राणी ॥ ४८ ॥</p>
</section>
<section>
<p>एवं धर्म‍अर्थकामांआंत । गुणसन्निपात अनंत ।</p>
<p>फोडूनि सांगत एथ । वाढेल ग्रंथ अनिवार ॥ ४९ ॥</p>
</section>
<section>
<p>यालागीं गुणसन्निपात । सांगीतला संकलित ।</p>
<p>तेचि अर्थीं श्रीकृष्णनाथ । असे सांगत संक्षेपें 
॥ १५० ॥</p>
</section>
<blockquote>
<section>
<p><br/></p>

<p>प्रवृत्तिलक्षणे निष्ठा पुमान्यर्हि गृहाश्रमे 
।</p>
<p>स्वधर्मे चानुतिष्ठेत गुणानां समितिर्हि सा ॥ ८ 
॥</p>
<p><br/></p>
</section>
</blockquote>
<section>


<p>पुरुषासी जो गृहाश्रम । तो जाणावा केवळ काम ।</p>
<p>तेथ नित्यनैमित्तिक कर्म । हा स्वधर्म चित्तशुद्धी 
॥ ५१ ॥</p>
</section>
<section>
<p>गृहाश्रमीं हिंसा पंचसून । यालागीं तमोगुण प्रधान 
।</p>
<p>गृहीं स्त्रीभोग पावे जाण । रजोगुण हा हेतू ॥ ५२ 
॥</p>
</section>
<section>
<p>नित्यनैमित्तिक स्वधर्म । हें गृहस्थाचें निजक्र्म 
।</p>
<p>हें चित्तशुद्धीचें निजवर्म । सत्त्व सुगम या हेतू 
॥ ५३ ॥</p>
</section>
<section>
<p>गृहाश्रमप्रवृत्ति जाण । सदा मिश्रित तिनी गुण 
।</p>
<p>गुणीं गुणवंत करून । कर्माचरण करविती ॥ ५४ ॥</p>
</section>
<section>
<p>न रंगतां तेणें रंगें । स्फटिक तद्रूप भासों लागे 
।</p>
<p>तेवीं गुणात्मा गुणसंगें । वर्तों लागे गुणकर्मीं 
॥ ५५ ॥</p>
</section>
<section>
<p>जेवीं कां कसवटी आपण । कसूनि दावी सुवर्णवर्ण ।</p>
<p>तेवीं पुरुषाची क्रिया जाण । दावी गुणलक्ष्णविभाग 
॥ ५६ ॥</p>
</section>
<blockquote>
<section>
<p><br/></p>

<p>पुरुषं सत्त्वसंयुक्तमनुमीयाच्छमादिभिः ।</p>
<p>कामादिभी रजोयुक्तं क्रोधाद्यैस्तमसा युतम्‌ 
॥ ९ ॥</p>
<p><br/></p>
</section>
</blockquote>
<section>


<p>इंद्रियनिग्रहो यथोचित । जो शमदमीं सदा क्रीडत 
।</p>
<p>शांति वसे जया‌आंत । तो जाण निश्चित सात्त्विक ॥ 
५७ ॥</p>
</section>
<section>
<p>जो सदा फळकामें कामुक । वांछी संसारभोगसुख ।</p>
<p>द्रव्यार्थी अतिदांभिक । रजोगुणी लोक तो जाण ॥ ५८ 
॥</p>
</section>
<section>
<p>ज्यासी स्वधर्मीं नाहीं रती । आवडे अधर्मप्रवृत्ती 
।</p>
<p>क्रोधलोभें गिळिली स्फूर्ती । तो जाण निश्चितें 
तामसू ॥ ५९ ॥</p>
</section>
<section>
<p>एवं देखोनि कर्माचरण । लक्षिजे पुरुषलक्षण ।</p>
<p>या नांव गा अनुमान । विवेकसंपन्न जाणती ॥ १६० ॥</p>
</section>
<section>
<p>सामान्यतः तिन्ही गुण । सांगीतलें निरूपण ।</p>
<p>हें न कळे म्हणेल मन । गुणवृत्ति भिन्न अवधारीं ॥ 
६१ ॥</p>
</section>
<blockquote>
<section>
<p><br/></p>

<p>यदा बजति मां भक्त्या निरपेक्षः स्वकर्मभिः ।</p>
<p>तं सत्त्वप्रकृतिं विद्यात्पुरुषं स्त्रियमेव 
वा ॥ १० ॥</p>
<p><br/></p>
</section>
</blockquote>
<section>


<p>स्वकर्मीं वांछित फळ । तेचि मायेचें दृढ पडळ ।</p>
<p>ते फळाशा सांडोनि केवळ । जे भजनशीळ मद्रूपीं ॥ ६२ 
॥</p>
</section>
<section>
<p>करूनि फळाशेचें शून्य । स्वधर्में करिती माझें 
भजन ।</p>
<p>पुरुष अथवा स्त्रिया जाण । ते सत्त्वसंपन्न निश्चित 
॥ ६३ ॥</p>
</section>
<section>
<p>देहावयवलिंगदर्शन । तेणें स्त्रीपुरुषनामाभिधान 
।</p>
<p>परी आत्मा आत्मीं नाहीं जाण । जीवत्व समान स्त्रीपुरुषीं 
॥ ६४ ॥</p>
</section>
<section>
<p>चित्तवृत्तिक्रियाचरण । त्या नांव गा कर्म जाण 
।</p>
<p>तेथ निरपेक्ष तें माझें भजन । स्वधर्म संपूर्ण या 
नांव ॥ ६५ ॥</p>
</section>
<section>
<p>ऐशिया स्वधर्मवृत्ती । जेथ प्रगटे माझी भक्ती ।
</p>
<p>ते ते सात्त्विक प्रकृती । जाण निश्चितीं उद्धवा 
॥ ६६ ॥ आशंका ॥</p>
</section>
<section>
<p>कर्म करितां फळाशा वाढे । तो फळभोग भोगणें पडे ।</p>
<p>स्वकर्में भक्ति केवीं घडे । कर्म तें कुडें अत्यंत 
॥ ६७ ॥</p>
</section>
<section>
<p>कर्म करितां फळ बाधक । न करितां प्रत्यवाय नरक ।</p>
<p>कर्में कर्मबद्ध लोक । केले देख संसारीं ॥ ६८ ॥</p>
</section>
<section>
<p>जीव होता जो स्वतंत्र । तो कर्में केला परतंत्र ।
</p>
<p>एवढें कर्माचें चरित्र । अतिविचित्र बाधक ॥ ६९ ॥</p>
</section>
<section>
<p>स्वकर्में भगवद्भक्ती । म्हणशी घडे कैशा रीतीं 
।</p>
<p>तेचि अर्थींची उपपत्ती । स्वयें श्रीपती सांगत 
॥ १७० ॥</p>
</section>
<section>
<p>सर्प धांवोनि धरिल्या तोंडीं । तो सर्वांगीं घाली 
आढी ।</p>
<p>तेणें धाकें जो सोडी । तरी तो विभांडी महाविखें ॥ 
७१ ॥</p>
</section>
<section>
<p>ते सर्पबाधेची सांकडी । निवारी मंत्रवादी गारुडी 
।</p>
<p>तेवीं कर्मीं कर्मबाधा गाढी । निवारी रोकडी गुरुरावो 
॥ ७२ ॥</p>
</section>
<section>
<p>रिघतां सद्गुरूसी शरण । कर्म करावी ब्रह्मार्पण 
।</p>
<p>हेंचि निरपेक्षलक्षण । उद्धवा जाण निश्चित ॥ ७३ 
॥</p>
</section>
<section>
<p>ब्रह्म कर्माचें प्रकाशक । कर्म तितुकें ब्रह्मात्मक 
।</p>
<p>हेंचि मदर्पण चोख । माझें भजन देख या रीतीं ॥ ७४ ॥</p>
</section>
<section>
<p>सर्वेंद्रियीं ज्ञानस्फूर्ती । ते ब्रह्मींची 
ब्रह्मशक्ती ।</p>
<p>ऐसोनि निश्चयें कर्मस्थिती । स्वकर्मभक्ति या नांव 
॥ ७५ ॥</p>
</section>
<section>
<p>ऐसेनि स्वकर्में स्वाभाविक । जे मज भजती भाविक ।
</p>
<p>ते ते शुद्ध सात्त्विक लोक । जाण निष्टंक उद्धवा 
॥ ७६ ॥</p>
</section>
<section>
<p>स्वधर्म सर्वथा निष्फळ । म्हणती ते मूर्ख केवळ ।
</p>
<p>स्वधर्म निरसी चित्तमळ । कर्म समूळ निर्दळी ॥ ७७ 
॥</p>
</section>
<section>
<p>एवढी स्वधर्माची जोडी । सांडूनि वांछिती विषयगोडी 
।</p>
<p>तें तें राजसें बापुडीं । केवळ वेडीं विषयार्थी 
॥ ७८ ॥</p>
</section>
<section>
<p>विषयफळ वांछितां देख । देह धरणें आवश्यक ।</p>
<p>देहसंभव दुःखदायक । स्वर्गनरकफळ भोगी ॥ ७९ ॥</p>
</section>
<section>
<p>यापरी जनीं दुःखदाती । राजसतमसप्रकृती ।</p>
<p>ऐक त्या दोनी गुणवृत्ती । विशद तुजप्रती सांगेन 
॥ १८० ॥</p>
</section>
<blockquote>
<section>
<p><br/></p>

<p>यदा आशिष आशास्य मां भजेत स्वकर्मभिः ।</p>
<p>तं रजःप्रकृतिं विद्याद्धिंसामाशास्य तामसम्‌ 
॥ ११ ॥</p>
<p><br/></p>
</section>
</blockquote>
<section>


<p>जो कां आचरोनि स्वधर्म । वांछी नाना फळकाम ।</p>
<p>तें तें जाण काम्य कर्म । राजस धर्म या नांव ॥ ८१ ॥</p>
</section>
<section>
<p>जो अभ्यंतरीं अतिसकाम । तो जे जे आचरे कर्मधर्म ।
</p>
<p>ते ते अवघेचि सकाम । फळसंभ्रम निजहेतू ॥ ८२ ॥</p>
</section>
<section>
<p>स्वरूपीं काम्य कर्म नाहीं । कामना काम्य करी पाहीं 
।</p>
<p>सोनें स्वभावें असे ठायीं । लेणें उपायीं स्वयें 
कीजे ॥ ८३ ॥</p>
</section>
<section>
<p>स्वकर्म स्वभावें पवित्र जाण । स्वधर्में माझें 
शुद्ध भजन ।</p>
<p>तेथ कामनाफळ कामून । काम्य आपण स्वयें कीजे ॥८४ ॥</p>
</section>
<section>
<p>फळकामें जें माझें यजन । तें केवळ फळाचेंचि भजन ।
</p>
<p>सकामें जें स्वधर्माचरण । ते प्रकृति जाण राजस ॥ 
८५ ॥</p>
</section>
<section>
<p>ऐस‍ऐशिये प्रकृतीचा विलास । स्त्री अथवा हो कां 
पुरुष ।</p>
<p>तें तें जाण पां राजस । ऐक तामस गुणवृत्ति ॥ ८६ ॥</p>
</section>
<section>
<p>क्रोधयुक्त अंतःकरण । तेणेंसीं ज्याचें स्वधर्माचरण 
।</p>
<p>फळ वांछी शत्रुमरण । ते प्रकृति जाण तामसी ॥ ८७ ॥</p>
</section>
<section>
<p>जेथें द्वेषें बांधलें घर । जे ठायीं क्रोध अनिवार 
।</p>
<p>जो भूतमात्रीं निष्ठुर । ज्याची प्रकृति क्रूर 
सर्वदा ॥ ८८ ॥</p>
</section>
<section>
<p>ऐशिया स्वभावावरी । नर अथवा हो कां नारी ।</p>
<p>ते ते तामस संसारीं । निजनिर्धारीं उद्धवा ॥ ८९ ॥</p>
</section>
<section>
<p>जीव स्वरूपें चैतन्य पहा हो । त्यासी ‘मां भज’ कां 
म्हणे देवो ।</p>
<p>जीवासी कां सेवकभावो । सेव्य देवो कैसेनी ॥ १९० ॥</p>
</section>
<section>
<p>येच अर्थींचें निरूपण । कृष्ण सांगताहे आपण ।</p>
<p>सेव्यसेवकलक्षण । मायागुणसंबंधें ॥ ९१ ॥</p>
</section>
<blockquote>
<section>
<p><br/></p>

<p>सत्त्वं रजस्तम इति गुणा जीवस्य नैव मे ।</p>
<p>चित्तजा यैस्तु भूतानां सज्जमानो निबध्यते ॥ १२ 
॥</p>
<p><br/></p>
</section>
</blockquote>
<section>


<p>बांधोनि नाणितां आया । जेवीं देहाधीन असे छाया ।
</p>
<p>तेवीं भगवंताधीन माया । नातळोनियां वर्तवी ॥ ९२ 
॥</p>
</section>
<section>
<p>माया वर्तविता निवर्तविता । स्वामी भगवंत तत्त्वतां 
।</p>
<p>यालागीं माया‌अध्यक्षता । त्यासीचि सर्वथा वेद 
बोले ॥ ९३ ॥</p>
</section>
<section>
<p>सूर्य अंधारातें नाशी । परी तो संमुख न ये त्यापाशीं 
।</p>
<p>तेवीं मायानियंता हृषीकेशी । परी माया देवासी दृष्ट 
नव्हे ॥ ९४ ॥</p>
</section>
<section>
<p>माझें जें देखणेपण । तेंचि मायेचें मुख्य लक्षण 
।</p>
<p>मजपाशीं माय जाण । गुणाभिमानेंसीं नाहीं ॥ ९५ ॥</p>
</section>
<section>
<p>मायाबिंबित चैतन्य । त्यासी बोलिजे जीवपण ।</p>
<p>त्या जीवासी त्रिगुणीं बांधोन । देहाभिमान दृढ 
केला ॥ ९६ ॥</p>
</section>
<section>
<p>जीवासी लागतां देहाभिमान । तो झाला मायाधीन ।</p>
<p>मायानियंता श्रीनारायण । तो स्वामी जाण जीवाचा 
॥ ९७ ॥</p>
</section>
<section>
<p>जीव गुणाभिमानें बद्धक । यालागीं झाला तो सेवक ।
</p>
<p>आत्मा गुणातीत चोख । बंधमोचक नीवाचा ॥ ९८ ॥</p>
</section>
<section>
<p>यापरी सेव्यसेवकभावो । विभाग दावोनियां पहा हो 
।</p>
<p>त्रिगुणगुणांचा अन्वयो । विशद देवो स्वयें सांगे 
॥ ९९ ॥</p>
</section>
<section>
<p>गुण तिन्ही समसमान । त्यांमाजीं क्षोभोनियां जाण 
।</p>
<p>जो जो वाढे अधिक गुण । तें तें लक्षण हरि सांगे ॥ २०० 
॥</p>
</section>
<section>
<p>ब्रह्म निर्मळत्वें प्रसिद्ध । कर्म शोधकत्वें 
अतिशुद्ध ।</p>
<p>येथ कर्मीं उपजे कर्मबाध । तो चित्तसंबंध गुणक्षोभें 
॥ १ ॥</p>
</section>
<section>
<p>कर्मब्रह्मीं दोष नाहीं । दोष चित्तवृत्तीच्या 
ठायीं ।</p>
<p>तोही गुणक्षोभें पाहीं । घाली अपायीं पुरुषातें 
॥ २ ॥</p>
</section>
<section>
<p>येचि अर्थींचें निरूपण । सांगितलें मिश्रलक्षण 
।</p>
<p>आतां वाढल्या एकेक गुण । गुणलक्षण तें ऐक ॥ ३ ॥</p>
</section>
<section>
<p>जो गुण वाढे अति‌उन्नतीं । इतर त्यातळीं वर्तती 
।</p>
<p>ते काळींची पुरुषस्थिती । उद्धवाप्रती हरि सांगे 
॥ ४ ॥</p>
</section>
<blockquote>
<section>
<p><br/></p>

<p>यदेतरौ जयेत्सत्त्वं भास्वरं विशदं शिवम्‌ ।</p>
<p>तदा सुखेन युज्येत धर्मज्ञानादिभिः पुमान्‌ ॥ १३ 
॥</p>
<p><br/></p>
</section>
</blockquote>
<section>


<p>समूळ फळाशा त्यागूनी । निर्विकल्प निराभिमानी ।
</p>
<p>जो लागे स्वधर्माचरणीं । तैं रज तम दोनी जिणे सत्त्व 
॥ ५ ॥</p>
</section>
<section>
<p>जैं भाग्याचें भरण उघडे । तैं हरिकथाश्रवण घडे ।
</p>
<p>मुखीं हरिनामकीर्ति आवडे । तेणें सत्त्व वाढे अतिशुद्ध 
॥ ६ ॥</p>
</section>
<section>
<p>कां दैवें जोडिल्या सत्संगती । श्रवणीं श्रवण लांचावती 
।</p>
<p>वाचा लांचावे नामकीर्ती । अतिप्रीतीं अहर्निशीं 
॥ ७ ॥</p>
</section>
<section>
<p>ऐस‍ऐशिया अनुवृत्ती । रज तम दोनी क्षीण होती ।</p>
<p>सत्त्व वाढे अनुद्वेगवृत्तीं । त्यां सत्त्वाची 
स्थिति समूळ ऐक ॥ ८ ॥</p>
</section>
<section>
<p>भास्करत्वें प्रकाश बहुळ । विशदत्वें अतिनिर्मळ 
।</p>
<p>शिव म्हणीजे शांत सरळ । हें सत्त्वाचें केवळ स्वरूप 
मुख्य ॥ ९ ॥</p>
</section>
<section>
<p>हे सत्त्वाची सत्त्ववृत्ती । आतुडे ज्या साधकाहातीं 
।</p>
<p>ते काळींची पुरुषस्थिती । ऐक तुजप्रती सांगेन ॥ 
२१० ॥</p>
</section>
<section>
<p>तैं विवेकाचें तारूं आतुडे । वैराग्याचें निजगुज 
जोडे ।</p>
<p>सर्वेंद्रियीं प्रकाश उघडे । शिगे चढे स्वधर्म 
॥ ११ ॥</p>
</section>
<section>
<p>ते काळीं जन अधर्मता । गर्व अभिमान असत्यता ।</p>
<p>बलात्कारेंही शिकवितां । न करी सर्वथा अधर्म ॥ १२ 
॥</p>
</section>
<section>
<p>निकट असतां दुःखसाधन । सात्त्विक सदा सुखसंपन्न 
।</p>
<p>बलात्कारें क्षोभवितां मन । सात्त्विक जाण क्षोभेना 
॥ १३ ॥</p>
</section>
<section>
<p>ऐशिया निजसत्त्व दृष्टी । सुख सुख येतां भेटी ।</p>
<p>त्यासी स्वानंदें कोंदे सृष्टीं । शुद्ध सत्त्वपुष्टी 
या नांव ॥ १४ ॥</p>
</section>
<section>
<p>ऐसें विशद सत्त्व जयांपाशीं । शमदम सेविती तयांसी 
।</p>
<p>वैराग्य लागे पायांसी । शुद्ध सत्त्वराशी ते उद्धवा 
॥ १५ ॥</p>
</section>
<section>
<p>तैसेंचि सत्त्व तम जिणोन । जैं वाढे गा रजोगुण ।</p>
<p>तैं राजसाचें लक्षण । ऐक संपूर्ण हरि सांगे ॥ १६ 
॥</p>
</section>
<blockquote>
<section>
<p><br/></p>

<p>यदा जयेत्तमः सत्त्वं रज सङ्गं भिदा चलम्‌ ।</p>
<p>तदा दुःखेन युज्येत कर्मणा यशसा श्रिया ॥ १४ ॥</p>
<p><br/></p>
</section>
</blockquote>
<section>


<p>रजोवृद्धीचें कारण । देहीं उपजे ज्ञानाभिमान ।</p>
<p>पदोपदीं देखे दोषगुण । वांछी सन्मान प्रतिष्ठा 
॥ १७ ॥</p>
</section>
<section>
<p>नवल रजोगुणाची ख्याती । ज्ञातेपणें कामासक्ती ।
</p>
<p>नाना भोग वांछी चित्तीं । तेणें रजाची प्राप्ती 
अनिवार ॥ १८ ॥</p>
</section>
<section>
<p>ऐसेनि रजोगुण वाढोनि वाढी । सत्त्वतमांतें तळीं 
पाडी ।</p>
<p>त्या रजाची स्वरूपतामोडी । ऐक निरवडी सांगेन ॥ १९ 
॥</p>
</section>
<section>
<p>श्लोकीं त्रैपदीं प्रबळ । रज संगभिदाबळ ।</p>
<p>बोलिला रजोगुण केवळ । तेंचि विवळ हरि सांगे ॥ २२० 
॥</p>
</section>
<section>
<p>संग म्हणिजे देहाभिमान । भेद म्हणिजे मीमाझेपण 
।</p>
<p>बळ म्हणिजे काम गहन । आग्रहो पूर्ण प्रवृत्तीचा 
॥ २१ ॥</p>
</section>
<section>
<p>देहाभिमानें दुःख उठी । भेदें भय लागे पाठी ।</p>
<p>त्या नश्वर देहाचिया पुष्टी । काम्यकामाठी कर्माची 
मांडी ॥ २२ ॥</p>
</section>
<section>
<p>ज्या कर्माचेनि कैवाडें । यश श्री उदंड जोडे ।</p>
<p>तें तें कर्म वाढवी पुढें । हें रजोगुणें घडे आचरण 
॥ २३ ॥</p>
</section>
<section>
<p>मी एक पवित्र त्रिजगतीं । माझीच उत्तम करम्स्थिती 
।</p>
<p>प्रवृत्ति मान्यता आसक्ती । जे जाणावी स्थिती राजस 
॥ २४ ॥</p>
</section>
<section>
<p>रजाचें बळ उद्भट । कर्म आदरी अचाट ।</p>
<p>वाढवी कर्मकचाट । तो जाण श्रेष्ठ राजस ॥ २५ ॥</p>
</section>
<section>
<p>बाहेर दिसे सात्त्विकस्थिती । अंतरीं कर्मवासना 
द्रव्यासक्ती ।</p>
<p>ज्यासी प्रिय आवडे चित्तीं । तो जाण निश्चितीं राजसू 
॥ २६ ॥</p>
</section>
<section>
<p>जेव्हां सत्त्व रज दोनी गुण । जिणोनि तम वाढे पूर्ण 
।</p>
<p>ते काळींचें पुरुषलक्षण । स्वयें नारायण सांगता 
॥ २७ ॥</p>
</section>
<blockquote>
<section>
<p><br/></p>

<p>यदा जयेद्रजः सत्त्वं तमो मूढं लयं जडम्‌ ।</p>
<p>युज्येत शोकमोहाभ्यां निद्रया हिंसयाऽऽशया ॥ १५ 
॥</p>
<p><br/></p>
</section>
</blockquote>
<section>


<p>रज सत्त्व करूनि गूढ । जैं तमोगुण होय रूढ ।</p>
<p>तैं तो पुरुषातें सदृढ । करी जडमूढ अतिसब्ध ॥ २८ 
॥</p>
</section>
<section>
<p>विश्वासूनि वाडेंकोडें । जैं परद्रव्य बुडवणें 
पडे ।</p>
<p>कां परदारागमन घडे । तैं तेणें वाढे तमोगुण ॥ २९ 
॥</p>
</section>
<section>
<p>स्वमुखें परापवाद बोलणें । स्वयें साधुनिंदा करणें 
।</p>
<p>संतसज्जनां द्वेषणें । तैं तमाचें ठाणें अनिवार 
॥ २३० ॥</p>
</section>
<section>
<p>धु‌ईचेनि आलेपणें । पडे सूर्यासी झांकणे ।</p>
<p>तेवीं विवेकाचें जिणें । तमोगुणें ग्रासिजे ॥ ३१ 
॥</p>
</section>
<section>
<p>सत्त्वगुण प्रकाशक । रज प्रवृत्तिप्रवर्तक ।</p>
<p>दोनींतें गिळूनि देख । तमाचें आधिक्य अधर्में वाढे 
॥ ३२ ॥</p>
</section>
<section>
<p>करितां पूज्याचें हेळण । साधूचे देखतां दोषगुण 
।</p>
<p>तेणें खवळला तमोगुण । त्याचें स्वरूप पूर्ण तें 
ऐक ॥ ३३ ॥</p>
</section>
<section>
<p>तमोगुण वाढल्या प्रौढ । स्फूर्तिमात्र होय मूढ 
।</p>
<p>लयो उपजवोनि दृढ । करी जड जीवातें ॥ ३४ ॥</p>
</section>
<section>
<p>कार्याकार्यविवेकज्ञान । ते स्फूर्ति अंध होय पूर्ण 
।</p>
<p>या नांव गा मूढपण । ऐक चिन्ह लयाचें ॥ ३५ ॥</p>
</section>
<section>
<p>जागृतीमाजीं असतां चित्त । अर्थ स्वार्थ परमार्थ 
।</p>
<p>कांहीं स्फुरेना कृत्याकृत्य । लयो निश्चित या 
नांव ॥ ३६ ॥</p>
</section>
<section>
<p>समस्ताही इंद्रियव्रत्ती । अनुद्यमें स्तब्धगती 
।</p>
<p>निःशेष लोपे ज्ञानशक्ती । जडत्वप्राप्ती या नांव 
॥ ३७ ॥</p>
</section>
<section>
<p>मूढत्वें पावे शोक दुःख । जडत्वें मिथ्या मोह देख 
।</p>
<p>मोहास्तव होय पातक । अति‌अविवेक अधर्मीं ॥ ३८ ॥</p>
</section>
<section>
<p>ऐक लयाचें कौतुक । अहोरात्र निद्रा अधिक ।</p>
<p>निद्रेवेगळें ब्रह्मसुख । नावडे देख तामसा ॥ ३९ 
॥</p>
</section>
<section>
<p>पूर्ण वाढल्या तमोगुण । ऐसें हो‌अ पुरुषलक्षण ।
</p>
<p>वाढल्या सत्त्वादि गुण । फळ कोण तें हरि सांगे ॥ 
२४० ॥</p>
</section>
<blockquote>
<section>
<p><br/></p>

<p>यदा चित्तं प्रसीदेत इन्द्रियाणां च निर्वृतिः 
।</p>
<p>देहेऽभयं मनोऽसङ्गं तत्सत्त्वं विद्धि मत्पदम्‌ 
॥ १६ ॥</p>
<p><br/></p>
</section>
</blockquote>
<section>


<p>वाढलिया सत्त्वगुण । चित्त सदा सुप्रसन्न ।</p>
<p>कामक्रोधलोभाचें स्फुरण । सर्वथा जाण स्फुरेना 
॥ ४१ ॥</p>
</section>
<section>
<p>जें चित्त वणवणी विषयांलागीं । तें उदास होय विषयभोगीं 
।</p>
<p>विषय आदळतांही अंगीं । तैं विषयसंगीं विगुंतेना 
॥ ४२ ॥</p>
</section>
<section>
<p>जेवीं जळामाजीं जळस्थ । पद्मिणीपत्र जळीं अलिप्त 
।</p>
<p>तेवीं विषयांमाजीं चित्त । विषयातीत मद्बोधें ॥ 
४३ ॥</p>
</section>
<section>
<p>सदा मरणभय देहासी । तें मरणा‌अलिया देहापाशीं ।
</p>
<p>भय नुपजे सात्त्विकासी । भावें मत्पदासी विनटले 
॥ ४४ ॥</p>
</section>
<section>
<p>जंववरी भासे मीतूंपण । तंववरी अवश्य बधी मरण ।</p>
<p>सात्त्वेक मत्पदीं अभिन्न । यालागीं मरणभय त्या 
नाहीं ॥ ४५ ॥</p>
</section>
<section>
<p>सात्त्विक मत्पदीं अनन्य शरण । यालागीं बधीना जन्ममरण 
।</p>
<p>या स्थितीं वर्तती सत्त्वगुण । आतां ऐक लक्षण रजाचें 
॥ ४६ ॥</p>
</section>
<blockquote>
<section>
<p><br/></p>

<p>विकुर्वन्‌ क्रियया चाधीरनिर्वृत्तिश्च चेतसाम्‌ 
।</p>
<p>गात्रास्वास्थ्यं मनो भ्रांतं रज एतैर्निशामय 
॥ १७ ॥</p>
<p><br/></p>
</section>
</blockquote>
<section>


<p>खवळलिया रजोगुण । विषयचिंता अतिदारुण ।</p>
<p>कर्मेंद्रियीं क्रियाभरण । नाना परींचें जाण उपपादी 
॥ ४७ ॥</p>
</section>
<section>
<p>शरीर असतांही स्वस्थ । मन चिंतातुर अतिभ्रांत ।
</p>
<p>वाढवितां विषयस्वार्थ । दुःखी होत सर्वदा ॥ ४८ ॥</p>
</section>
<section>
<p>असतां पुत्रवित्तसंपत्ती । अधिक स्वार्थ वाढवी 
चित्तीं ।</p>
<p>राजसाची चित्तवृत्ती । न मनी निवृत्ती क्षणार्ध 
॥ ४९ ॥</p>
</section>
<section>
<p>नसतां विकाराचें कारण । चित्तीं विकार चिंती आपण 
।</p>
<p>हेंचि राजसाचें लक्षण । मुख्यत्वें जाण उद्धवा 
॥ २५० ॥</p>
</section>
<section>
<p>रात्री नोहे पैं प्रबळ । ना दिवस नव्हे सोज्ज्वळ 
।</p>
<p>जैसी झांबवली सांजवेळ तैसा केवळ रजोगुण ॥ ५१ ॥</p>
</section>
<section>
<p>सत्त्वरजांची उणखूण । तुज दाविली ओळखण ।</p>
<p>आतां ऐक तमोगुण । जड लक्षण तयाचें ॥ ५२ ॥</p>
</section>
<blockquote>
<section>
<p><br/></p>

<p>सीदच्चित्तं विलीयेत चेतसो ग्रहणेऽक्षमम्‌ ।</p>
<p>मनो नष्टं तमो ग्लानिस्तमस्तदुपधारय ॥ १८ ॥</p>
<p><br/></p>
</section>
</blockquote>
<section>


<p>चित्तीं चिंता अतिगहन । ते महामोहीं होय निमग्न 
।</p>
<p>कोणेही अर्थींचें ज्ञान । हृदयीं जाण स्फुरेना 
॥ ५३ ॥</p>
</section>
<section>
<p>सुषुप्तीवेगळें अज्ञान । सदा पळे देखोनि ज्ञान 
।</p>
<p>तेथ नवल कैसें झालें जाण । त्या ज्ञानातें अज्ञान 
गिळूनि ठाके ॥ ५४ ॥</p>
</section>
<section>
<p>जागाचि परी निजेला दिसे । कर्म करी स्फुरण नसे ।</p>
<p>जेवीं कां आभाळांतिले अंवसे । रात्रीं चाले जैसें 
आंधळें ॥ ५५ ॥</p>
</section>
<section>
<p>सकळ शरीराचा गोळा । होय आळसाचा मोदळा ।</p>
<p>हा तमोग्लानीचा सोहळा । पडळ ये डोळां चित्तवृत्ती 
॥ ५६ ॥</p>
</section>
<section>
<p>संकल्प विकल्पांची ख्याती । उपजवी सदा मनोवृत्ती 
।</p>
<p>त्या मनाची जड होय स्थिती । संकल्पस्फूर्ती स्फुरेना 
॥ ५७ ॥</p>
</section>
<section>
<p>आणिकही नवलस्थिती । चित्तासी नाठवे चित्तस्फूर्ती 
।</p>
<p>एवढी वाढे तमाची ख्याती । मनोवृत्तिविनाशक ॥ ५८ 
॥</p>
</section>
<section>
<p>यापरी तमाचें बळ होय । तैं मनातें अज्ञान खाय ।</p>
<p>ते काळीं मन नष्टप्राय । मूर्च्छित राहे मूढत्वें 
॥ ५९ ॥</p>
</section>
<section>
<p>मन निःशेष जैं नासतें । तैं महादुःख कोण भोगितें 
।</p>
<p>यालागीं तमाचेनि ऐक्यमतें । मन उरे तेथें जडमूढ 
॥ २६० ॥</p>
</section>
<section>
<p>यापरी जे वर्तती गती । तेचि अत्यंत दुःखदाती ।</p>
<p>या नांव गा तमाची स्थिती । जाण निश्चितीं उद्धवा 
॥ ६१ ॥</p>
</section>
<section>
<p>वाढवितां गुणवृत्ती । कोणे गुणें कोण वाढती ।</p>
<p>येचि अर्थींची उपपत्ती । स्वयें श्रीपती सांगत 
॥ ६२ ॥</p>
</section>
<blockquote>
<section>
<p><br/></p>

<p>एधमाने गुणे सत्त्वे देवानां बलमेधते ।</p>
<p>असुराणां च रजसि तमस्युद्धव रक्षसाम्‌ ॥ १९ ॥</p>
<p><br/></p>
</section>
</blockquote>
<section>


<p>दैवी आसुरी राक्षसी स्थिती । हे त्रिगुण गुणांची 
संपत्ती ।</p>
<p>जे जे ब्रह्मांडीं इंद्रियवृत्ती । तेचि स्थिती 
पिंडींही ॥ ६३ ॥</p>
</section>
<section>
<p>ब्रह्मांदीं सकळ देव । महापुरुषाचे अवयव ।</p>
<p>पिंडींही तेचि स्वयमेव । वर्तती सर्व निज‍ऐक्यें 
॥ ६४ ॥</p>
</section>
<section>
<p>उचित स्वधर्मशास्त्रस्थिती । निवृत्तिकर्मीं 
जे प्रवृत्ती ।</p>
<p>ऐशी जेथ इंद्र्यियवृत्ती । ते दैवी संपत्ती सत्त्वस्थ 
॥ ६५ ॥</p>
</section>
<section>
<p>कामाभिलाष दृढ चित्तीं । आणि स्वधर्मीं तरी वर्तती 
।</p>
<p>ऐशी जे इंद्रियस्थिती । जे आसरी संपत्ती राजसी ॥ 
६६ ॥</p>
</section>
<section>
<p>सलोभमोहें क्रोध चित्तीं । सदा अधर्मीं प्रवृत्ती 
।</p>
<p>ऐशी जे इंद्रियस्तिथी । ते राक्षसी संपत्ती तामसी 
॥ ६७ ॥</p>

<p>क्षणें सकाम क्षणें निष्काम । ऐसा जेथ वाढे स्वधर्म 
।</p>
<p>तेथ देवां असुरां परम । होय संग्राम वृत्तीसी ॥ ६८ 
॥</p>
</section>
<section>
<p>चित्तीं वाढवूनि मोहभ्रम । अधर्मचि मानी स्वधर्म 
।</p>
<p>तैं राक्षसाचा पराक्रम । देवासुरां परम निर्दाळी 
॥ ६९ ॥</p>
</section>
<section>
<p>सकामनिष्काममोहभ्रमेंसी । वृत्ती वर्ते गा जयापाशीं 
।</p>
<p>तेथ देवांअसुरांराक्षसांसीं । कल्हो अहर्निशीं 
अनिवार ॥ २७० ॥</p>
</section>
<section>
<p>क्षणैक रति परमार्थीं । क्षणैक रति अर्थस्वार्थीं 
।</p>
<p>क्षणैक होय अनर्थीं । परदारारती परद्रव्यें ॥ ७१ 
॥</p>
</section>
<section>
<p>ऐशिये गा चित्तवृत्तीं । कदा नुपजे निजशांती ।</p>
<p>मा परमार्थाची प्राप्ती । कैशा रीती हो‌ईल ॥ ७२ ॥</p>
</section>
<section>
<p>साधक सर्वदा पुसती । कोण बाधा असे चित्तवृत्ती ।
</p>
<p>ते बाधकत्वाची स्थिती । विशद तुजप्रती सांगीतली 
॥ ७३ ॥</p>
</section>
<section>
<p>एकचि गुण जैं पुरता जोडे । तैं एकविध वृत्ती वाढे 
।</p>
<p>हें तंव सर्वथा न घडे । गुण गुणासी भिडे उपमदें ॥ 
७४ ॥</p>
</section>
<section>
<p>एकचि न जोडे गुणावस्था । यालागीं नव्हे एकविधता 
।</p>
<p>तेणें अनिवार भवव्यथा । बाधी भूतां गुणक्षोभें 
॥ ७५ ॥</p>
</section>
<section>
<p>तम अधर्माकडे वाढे । रजोगुण देहकर्माकडे ।</p>
<p>सत्त्वगुणासी वाढी न घडे । मुक्तता जोडे कैसेनी 
॥ ७६ ॥</p>
</section>
<section>
<p>रजतमौभयसंधीं । सत्त्व अडकलें दोहींमधीं ।</p>
<p>तें वाढों न शके त्रिशुद्धीं । नैराश्यें वृद्धी 
सत्त्वगुणा ॥ ७७ ॥</p>
</section>
<section>
<p>त्रिगुण गुणांची त्रिपुटी । आपण कल्पी आपल्या पोटीं 
।</p>
<p>तेंचि भवभय हो‍ऊनियां उठी । लागे पाठीं बाधकत्वें 
॥ ७८ ॥</p>
</section>
<section>
<p>सत्त्वें देवांसी प्रबळ बळ । रजोगुणें दैत्य प्रबळ 
।</p>
<p>तमोगुणें केवळ । आतुर्बळ राक्षसां ॥ ७९ ॥</p>
</section>
<section>
<p>हे गुणवृत्तींची व्यवस्था । समूळ सांगीतली कथा 
।</p>
<p>आतां त्रिगुणांच्या तीन अवस्था । ऐक तत्त्वतां 
सांगेन ॥ २८० ॥</p>
</section>
<blockquote>
<section>
<p><br/></p>

<p>सत्त्वाज्जागरणं विद्याद्रजसा स्वप्नमादिशेत्‌ 
।</p>
<p>प्रस्वापं तमसा जन्तोस्तुरीयं त्रिषु संततम्‌ 
॥ २० ॥</p>
<p><br/></p>
</section>
</blockquote>
<section>


<p>सत्त्वगुणाचिये स्थिति । नातळे स्वप्न आणि सुषुप्ती 
।</p>
<p>जीवीं सदा नांदे जे जागृती । इंद्रियप्रवृत्ती 
सावध ॥ ८१ ॥</p>
</section>
<section>
<p>रजोगुणाचेनि आधिक्यें । चित्तवृत्तीतें स्वप्न 
जिंके ।</p>
<p>जागृति सुषुप्ति दूरी ठाके । बैसला देखे स्वप्नचि 
॥ ८२ ॥</p>
</section>
<section>
<p>तमोगुण वाढल्या वाढी । जागृति स्वप्न दूरी दवडी 
।</p>
<p>मग सुशुप्तीची अतिगाढी । आदळे रोकडी जीवा‌अंगीं 
॥ ८३ ॥</p>
</section>
<section>
<p>त्यासी सबे बैसविल्या पाहे । बोलतां-बोलतां डुलकी 
जाये ।</p>
<p>जेवितांजेवितांही पाहे । झोंपीं जाये कडकडां ॥ 
८४ ॥</p>
</section>
<section>
<p>क्षणां जागृति क्षणां सुषुप्ती । क्षणैक स्वप्नाची 
प्रतीती ।</p>
<p>हे त्रिगुणांची मिश्रित वृत्ती । जाग निश्चितीं 
उद्धवा ॥ ८५ ॥</p>
</section>
<section>
<p>जागृति स्वप्न सुषुप्ती । तिहीं अवस्थांतें प्रकशिती 
।</p>
<p>यालागीं ते चौथी । तुरीय म्हणती सज्ञान ॥ ८६ ॥</p>
</section>
<section>
<p>जे जागृतीतें जागवित । जे स्वप्नीं स्वप्नातें 
नांदवित ।</p>
<p>जे सुषुप्तीतें निजवित । त्यातें तुरीय म्हणत उद्धवा 
॥ ८७ ॥</p>
</section>
<section>
<p>जे तिहीं अवस्थांआंत । असोनि नव्हे अवस्थाभूत ।
</p>
<p>जे निर्गुण निजनित्य त्यातेंचि म्हणत तुरीय ॥ ८८ 
॥</p>
</section>
<section>
<p>जेवीं पुत्राचेनि जाहलेपणें । पुरुषें पिता नांव 
पावणें ।</p>
<p>तेवीं तिहीं अवस्थागुणें । तुरीय म्हणणें वस्तूसी 
॥ ८९ ॥</p>
</section>
<section>
<p>वस्तूवरी अवस्था भासे । भासली अवस्था सवेंचि नासे 
।</p>
<p>त्या नाशामाजीं वस्तु न नासे । उरे अविनाशें तुरीय 
॥ २९० ॥</p>
</section>
<section>
<p>तुरीय त्रिकाळीं संतत । यापरी जाणावें एथ ।</p>
<p>आतां गुणवृद्धिभूमिका प्राप्त । तोही वृत्तांत 
हरि सांगे ॥ ९१ ॥</p>
</section>
<blockquote>
<section>
<p><br/></p>

<p>उपर्युपरि गच्छन्ति सत्त्वेन ब्राह्मणा जनाः ।
</p>
<p>तमसाधोऽध आमुख्याद्रजसान्तरचारिणः ॥ २१ ॥</p>
<p><br/></p>
</section>
</blockquote>
<section>


<p>सत्त्वगुणाचें आयतन । मुख्यत्वें ब्राह्मण जन ।
</p>
<p>ते न करूनि ब्रह्मार्पण । स्वधर्माचरण जे करिती 
॥ ९२ ॥</p>
</section>
<section>
<p>त्यांसी स्वधर्माच्या कर्मशक्तीं । ऊर्ध्वलोकीं 
होय गती ।</p>
<p>लोकलोकांतरप्राप्ती । ब्राह्मण पावती ते ऐक ॥ ९३ 
॥</p>
</section>
<section>
<p>स्वर्गलोक महर्लोक । क्रमूनि पावती जनलोक ।</p>
<p>उल्लंघोनियं तपोलोक । पावती सात्त्विक सत्यलोक 
पैं ॥ ९४ ॥</p>
</section>
<section>
<p>वाढलिया रजोगुण । शूद्रादि चांडाळपण ।</p>
<p>पुढती जन्म पुढती मरण । अविश्रम जाण भोगवी ॥ ९५ ॥</p>
</section>
<section>
<p>वाढलिया तमोगुण । पश्वादि योनि पावोन ।</p>
<p>दंश मशक वृक्ष पाषाण । योनि संपूर्ण भोगवी ॥ ९६ ॥</p>
</section>
<section>
<p>प्राण्यासी अंतकाळीं जाण । देहांतीं जो वाढे गुण 
।</p>
<p>त्या मरणाचें फळ कोण । तेंही श्रीकृष्ण स्वयें सांगे 
॥ ९७ ॥</p>
</section>
<section>
<p>अनन्य करितां माझी भक्ती । भक्तांसी अंतीं कोण गती 
।</p>
<p>तेहीविखींची उपपत्ती । श्लोकार्थीं हरि सांगे ॥ 
९८ ॥</p>
</section>
<blockquote>
<section>
<p><br/></p>

<p>सत्त्वे प्रलीनाः स्वर्यान्ति नरलोकं रजोलयाः 
।</p>
<p>तमोलयास्तु निरयं यान्ति मामेव निर्गुणाः ॥ २२ 
॥</p>
<p><br/></p>
</section>
</blockquote>
<section>


<p>संसारीं मुख्यत्वें त्रिगुण । तेथ वाढोनियां सत्त्वगूण 
।</p>
<p>ज्यासी प्राप्त होय मरण । तो स्वर्गभोगीं जाण दिव्य 
देह पावे ॥ ९९ ॥</p>
</section>
<section>
<p>सत्त्वे निमाल्या सात्त्विक । ते पावती सर्गलोक 
।</p>
<p>रजोगुणें निमाल्या देख । त्या मनुष्यलोक मानवां 
॥ ३०० ॥</p>
</section>
<section>
<p>अंतीं वाढोनियां तमाधिक्य । तमोगुणें निमाल्या 
देख ।</p>
<p>ते भोगिती महानरक । दुःखदायक दारुण ॥ १ ॥</p>
</section>
<section>
<p>सप्रेम करितां माझी भक्ती । माझिया भक्तांसी देहांतीं 
।</p>
<p>हृदयीं प्रकटे माझी मूर्ती । घवघविती निजतेजें 
॥ २ ॥</p>
</section>
<section>
<p>शंखचक्रगदादि संपूर्ण । पीतांबरधारी श्रीकृष्ण 
।</p>
<p>ध्यानीं धरूनि पावे मरण । तो वैकुंठीं जाण मी होयें 
॥ ३ ॥</p>
</section>
<section>
<p>सर्वभूतीं मी आत्मा पूर्ण । ऐसें ज्याचें अखंड भजन 
।</p>
<p>ते जितांचि तिन्ही गुण । जिणोनि निर्गुण पावती ॥ 
४ ॥</p>
</section>
<section>
<p>त्यांचें देहासी दैवें आल्या मरण । मजवेगळें नाहीं 
स्थान ।</p>
<p>ते निजानंदें परिपूर्ण । निजनिर्गुण स्वयें होती 
॥ ५ ॥</p>
</section>
<section>
<p>माझें स्वरूप निजनिर्गुण । अथवा वैकुंठींचें सगुण 
।</p>
<p>दोन्ही एकचि निश्चयें जाण । सगुण निर्गुण समसाम्य 
॥ ६ ॥</p>
</section>
<section>
<p>स्वर्ग नरक मनुष्यलोक । प्राप्ती पावले निर्गुण 
चोख ।</p>
<p>त्यांच्या साधनांचें कौतुक । स्वयें यदुनायक सांगत 
॥ ७ ॥</p>
</section>
<blockquote>
<section>
<p><br/></p>

<p>मदर्पणं निष्फलं वा सात्त्विकं निजकर्म तत ।</p>
<p>राजसं फलसंकल्पं हिंसाप्रायादि तामासम्‌ ॥ २३ ॥</p>
<p><br/></p>
</section>
</blockquote>
<section>


<p>सकळ कर्मक्रियाचरण । सकल्पेंवीण आपण ।</p>
<p>सहजें होय ब्रह्मार्पण । हें निर्गुण साधन शोधितसत्त्वे 
॥ ८ ॥</p>
</section>
<section>
<p>वर्णाश्रमधर्म सकळ । आचरे परी न वांछि फळ ।</p>
<p>माझे भक्तीचें प्रेम प्रबळ । हें कर्म केवळ सात्त्विक 
॥ ९ ॥</p>
</section>
<section>
<p>माझें भजन हाचि स्वधर्म । याचि नांव गा निजकर्म ।
</p>
<p>ऐसें ज्यासे कळे वर्म । सात्त्विक कर्म या नांव ॥ 
३१० ॥</p>
</section>
<section>
<p>स्वधर्म आचरोनि सकळ । इंद्रादि देवां यजनशीळ ।</p>
<p>जो वांछी इहामुत्र फळ । हें कर्म केवळ राजस ॥ ११ ॥</p>
</section>
<section>
<p>जे कर्मीं प्रकट हिंसा घडे । कां आभिचारिक करणें 
पडे ।</p>
<p>स्वरूपें जें कर्म कुडें । तें जाण धडापुडें तामस 
॥ १२ ॥</p>
</section>
<section>
<p>जेथ दांभिक कर्माचारू । जेथ साधूंसी अतिमत्सरू 
।</p>
<p>जेथ निंदेचा प्रबळ भरू । तो कर्मादरू तामस ॥ १३ ॥</p>
</section>
<section>
<p>आतां त्रिगुण आणि निर्गुण । यांचें चतुर्विध लक्षण 
।</p>
<p>या श्लोकीं श्रीकृष्ण । स्वमुखें आपण सांगत ॥ १४ 
॥</p>
</section>
<blockquote>
<section>
<p><br/></p>

<p>कैवल्यं सात्त्विकं ज्ञानं रजो वैकल्पिकं च यत्‌ 
।</p>
<p>प्राकृतं तामसं ज्ञानं मन्निष्ठं निर्गुण स्मृतम्‌ 
॥ २४ ॥</p>
<p><br/></p>
</section>
</blockquote>
<section>


<p>देहीं असोनि देहातीत । भूतीं भूतात्मा भगवंत ।</p>
<p>भूतां सबाह्य सभराभरित । हें ज्ञान निश्चित सात्त्विक 
॥ १५ ॥</p>
</section>
<section>
<p>भिन्न खाणी भिन्नाकार । भिन्न नांवें भिन्न व्यापार 
।</p>
<p>तेथ वस्तु देखे अभिन्नाकार । हें ज्ञान साचार सात्त्विक 
॥ १६ ॥</p>
</section>
<section>
<p>करूनि वेदशास्त्रपठन । निर्धारितां निजज्ञान ।
</p>
<p>सवेंचि विकल्पी आपण । विकल्प पूर्ण रजाचे ॥ १७ ॥</p>
</section>
<section>
<p>करून वार्तिकान्त व्युत्पत्ती । अद्वैत-निश्चयो 
नाहीं चित्तीं ।</p>
<p>आपण विकल्पी आपुल्या युक्ती । तें ज्ञान निश्चितीं 
राजस ॥ १८ ॥</p>
</section>
<section>
<p>करूनि वेदशास्त्रश्रवण । होय शिश्नोदरपरायण ।</p>
<p>इंद्रियार्थीं श्रद्धा पूर्ण । तो केवळ जाण राजस 
॥ १९ ॥</p>
</section>
<section>
<p>एक निश्चयो नाहीं चित्तीं । विकल्प उपजती नेणो किती 
।</p>
<p>हे रजोगुणाची ज्ञानवृत्ती । ऐक निश्चितीं तमोगुण 
॥ ३२० ॥</p>
</section>
<section>
<p>महामोहो गिळी ज्ञानस्फूर्ती । मी जड अंध मानी निश्चितीं 
।</p>
<p>नश्वर पदार्थीं आसक्ती । तें ज्ञान निश्चितीं तामस 
॥ २१ ॥</p>
</section>
<section>
<p>आहार निद्रा भय मैथुन । केवळ पशुप्राय जें ज्ञान 
।</p>
<p>तें निश्चयें तामस जाण । ऐक निर्गुणविभाग ॥ २२ ॥</p>
</section>
<section>
<p>कार्य कर्ता आणि कारण । त्रिपुटी त्रिगुणेंसी करूनि 
शून्य ।</p>
<p>केवळ जें चैतन्यघन । तें निर्गुण ज्ञान उद्धवा ॥ 
२३ ॥</p>
</section>
<section>
<p>सत्त्वाचेनि निज‍उल्हासें । सर्वेंद्रियीं ज्ञान 
प्रकाशे ।</p>
<p>तें ज्ञानचि मानी वायवसें । मी ज्ञानरूपें असें 
अनादि ॥ २४ ॥</p>
</section>
<section>
<p>सिंधुजळें सरिता वाहती । त्या आलिया सिंधूप्रती 
।</p>
<p>तेणें उल्हासेना अपांतती । तेवीं ज्ञानस्फूर्ती 
श्लाघेना ॥ २५ ॥</p>
</section>
<section>
<p>रजोगुणें आलिया सकाम । त्यासी क्षोभूं न शके काम 
।</p>
<p>म्हणे माझेनि चाले काम्य कर्म । शेखीं मी निष्काम 
निजांगें ॥ २६ ॥</p>
</section>
<section>
<p>होतां काम्य कर्माचा सोहळा । जेवीं सूर्या न बाधी 
उन्हाळा ।</p>
<p>तेवीं काम्य कर्मीं मी जिव्हाळा । माझेनि सोज्ज्वळा 
काम सवेग ॥ २७ ॥</p>
</section>
<section>
<p>तमोगुणाच्या झडाडा । पडिला महामोहाचा वेढा ।</p>
<p>न करितां मोहाचा निझाडा । मोहनिर्णय गाढा आपण पैं 
जाणे ॥ २८ ॥</p>
</section>
<section>
<p>सूर्यो न दिसे जिकडे । अंधारू व्यापी तिकडे ।</p>
<p>तेवीं स्वरूपनिष्ठेपुढें । न बाधी सांकडें मोहाचें 
॥ २९ ॥</p>
</section>
<section>
<p>अंगीं आदळतां तिन्ही गुण । जो गजबजीना आपण ।</p>
<p>ते निजनिष्ठा निजनिर्गुण । उद्धवा जाण निश्चित 
॥ ३३० ॥</p>
</section>
<section>
<p>अज्ञानाच्या अवसरीं । ज्ञानाची चाड न धरी ।</p>
<p>प्रवर्ततां कामाचारीं । निष्कामाचा न करी पांगडा 
॥ ३१ ॥</p>
</section>
<section>
<p>आदळतां मोहाचीं झटें । ज्याचा बोध कदा न पालटे ।</p>
<p>त्रिगुणीं निर्गुणत्वें राहाटे । माझिया निष्ठें 
मद्भक्त ॥ ३२ ॥</p>
</section>
<section>
<p>त्रिगुणांचा त्रिविध वास । निर्गुण निजरहिवास ।
</p>
<p>येचि अर्थीं हृषिकेश । विशद विलास सांगत ॥ ३३ ॥</p>
</section>
<blockquote>
<section>
<p><br/></p>

<p>वनं तु सात्त्विको वासो ग्रमो राजस उद्यते ।</p>
<p>तामसं द्यूतसदनं मन्निकेतं तु निर्गुणम्‌ ॥ २५ 
॥</p>
<p><br/></p>
</section>
</blockquote>
<section>


<p>पवित्र आणि तीर्थभूत । विजन वन एकान्त ।</p>
<p>ऐशिये वस्तीं सुखावे चित्त । तो वास निश्चित सात्त्विक 
॥ ३४ ॥</p>
</section>
<section>
<p>वस्ती व्यवहारीं व्यापारीं । कां सद सन्मानें राजद्वारीं 
।</p>
<p>विवाहामंडपामाझारीं । ज्यासी प्रीति भारी वस्तीसी 
॥ ३५ ॥</p>
</section>
<section>
<p>ज्यासी आवडे धनसंपदा । निकटवासें वसती प्रमदा ।
</p>
<p>जो नगरीं ग्रामीं वसे सदा । हे वस्ती संपदा राजस 
॥ ३६ ॥</p>
</section>
<section>
<p>जेथ सन्मान वांछी चित्त । सदा क्षोभे विषयासक्त 
।</p>
<p>ऐसा‌इसी वस्ती जेथ । ते जाण निश्चित राजस ॥ ३७ ॥</p>
</section>
<section>
<p>जेथ साधुनिंदा जोडे । जेथ गुणदोषीं दृष्टि वाढे 
।</p>
<p>ऐशिया ठायीं वस्ती आवडे । तें तामसाचें गाढें निवासस्थान 
॥ ३८ ॥</p>
</section>
<section>
<p>जेथ कलहाचें कारण । जेथ अविवेकी होय मन ।</p>
<p>वेश्या द्यूत मद्यसदन । हें निवासस्थान तामस ॥ ३९ 
॥</p>
</section>
<section>
<p>देवालयीं घवघविती । देखोनि माझी निजमूर्ती ।</p>
<p>साचार सुखावे चित्तवृत्ती । ते निर्गुण वस्ती उद्धवा 
॥ ३४० ॥</p>
</section>
<section>
<p>अभेदभक्तांचें निजमंदिर । तें मज निर्गुणाचें निजघर 
।</p>
<p>तेथ सुखत्वें ज्याची वृत्ति स्थिर । ते वस्ती साचार 
निर्गुण ॥ ४१ ॥</p>
</section>
<section>
<p>निर्गुणासी घरठावो । हें बोलणें म्हणसी वावो ।</p>
<p>जेथ उपजे ब्रह्मसद्भावो । ते वस्ती पहा हो निर्गुण 
॥ ४२ ॥</p>
</section>
<section>
<p>विषयातीत निजस्थिती । सुखें सुखरूप राहे वृत्ती 
।</p>
<p>ते निर्गुणाची निजवस्ती । जाण निश्चितीं उद्धवा 
॥ ४३ ॥</p>
</section>
<section>
<p>सांडूनि आकाराचें ज्ञान । निराकारीं सुखसंपन्न 
।</p>
<p>वृत्ति स्थिरावे परिपूर्ण । ते वस्ती निर्गुण जनीं 
विजनीं ॥ ४४ ॥</p>
</section>
<section>
<p>त्रिगुणसंगें त्रिविध कर्ता । निर्गुनलक्षणीं 
लक्षिजे चौथा ।</p>
<p>चतुर्विध कर्त्यांची व्यवस्था । एक आतां सांगेन 
॥ ४५ ॥</p>
</section>
<blockquote>
<section>
<p><br/></p>

<p>सात्त्विकः कारकोऽसङ्गी रागान्धो राजसः स्मृतः 
।</p>
<p>तामसः स्मृतिविभ्रष्टो निर्गुणो मदपाश्रयः । २६ 
॥</p>
<p><br/></p>
</section>
</blockquote>
<section>


<p>कांटॆनि कांटा फेडितां । जेवीं निवारे निजव्यथा 
।</p>
<p>एवीं संगें संगातें छेदितां । सात्त्विक कर्ता 
असंगी ॥ ४६ ॥</p>
</section>
<section>
<p>सद्गुरुचरणसत्संगें । सकळ संग छेदी विरागें ।</p>
<p>सात्त्विक कर्ता निजांगें । विषयसंगें असंगी ॥ 
४७ ॥</p>
</section>
<section>
<p>फळाभिलाषेच्या चित्तीं गांठी । तेणें अंध झाली 
विवेकदृष्टी ।</p>
<p>राजस कर्ता फळशेसाठीं । अतिदुःखकोटी स्वयें सोशी 
॥ ४८ ॥</p>
</section>
<section>
<p>निःशेष हारपे विवेकज्ञान । स्मृति सैरा वळघे रान 
।</p>
<p>नाठवे कार्य कारण । ऐसा कर्ता जाण तामस ॥ ४९ ॥</p>
</section>
<section>
<p>अनन्य भावें हरीसी शरण । कर्माचळक श्रीनारायण ।
</p>
<p>कदा न धरी कर्माभिमान । हा कर्ता निर्गुण निश्चयें 
॥ ३५० ॥</p>
</section>
<section>
<p>त्रिगुणांची श्रद्धा त्रिविध । निर्गुणाची श्रद्धा 
शुद्ध ।</p>
<p>येच अर्थींचें विशद । स्वयें गोविंद सांगत ॥ ५१ ॥
</p>
</section>
<blockquote>
<section>
<p><br/></p>

<p>सात्त्विकयाध्यात्मिकी श्रद्धा कर्मश्रद्धा तु 
राजसी ।</p>
<p>तामस्यधर्मे या श्रद्धा मत्सेवायां तु निर्गुणा 
॥ २७ ॥</p>
<p><br/></p>
</section>
</blockquote>
<section>


<p>देह इंद्रिय चेतना प्राण । येणेंसीं स्फुरे जें 
मीपण ।</p>
<p>तेथ विवेक करूनियां पूर्ण । आपुलें मीपण आपण पाहे 
॥ ५२ ॥</p>
</section>
<section>
<p>देह नव्हें मी जडमूढत्वें । इंद्रियें नव्हें मे 
एकदेशित्वें ।</p>
<p>प्राण नव्हें मी चपळत्वें । मन चंचळत्वें कदा मी 
नव्हे ॥ ५३ ॥</p>
</section>
<section>
<p>चित्त नव्हें मी चिंतकत्वें । बुद्धि नव्हे मी बोधकत्वें 
।</p>
<p>‘अहं’ नव्हें मी बाधकत्वें । मी तों येथे अनादिसिद्ध 
॥ ५४ ॥</p>
</section>
<section>
<p>एवं मीपणाचें निजसार । विवंचूं जाणे बुद्धिचतुर 
।</p>
<p>ते अध्यात्मश्रद्धा उदार । सात्त्विक नर सदा वाहती 
॥ ५५ ॥</p>
</section>
<section>
<p>जें जें मी नव्हें म्हणत जाये । तें मी देखल्या मीचि 
आहें ।</p>
<p>माझ्या मीपणाचे वंदिल्या पाये । मीचि मी ठायें कोंदोनी 
॥ ५६ ॥</p>
</section>
<section>
<p>हे आध्यात्मिकी शुद्ध श्रद्धा । सात्त्विकापाशीं 
वसे सदा ।</p>
<p>आतां राजसाची श्रद्धा । ऐक प्रबुद्धा सांगेन ॥ ५७ 
॥</p>
</section>
<section>
<p>मी एक येथें वर्णाश्रमी । मी एक येथें आश्रमधर्मीं 
।</p>
<p>मी एक येथें कर्ता कर्मीं । हें मनोधर्मीं दॄढ मानी 
॥ ५८ ॥</p>
</section>
<section>
<p>येणें भावार्थें कर्मतत्परू । कुशमृत्तिकेचा अत्यादरू 
।</p>
<p>अतिशयें वाढवी शौचाचारू । विधिनिषेधां थोरू आवर्त 
भोंवे ॥ ५९ ॥</p>
</section>
<section>
<p>दोषदृष्टीच्या रंगणीं । मिरवती गुणदोषांच्या श्रेणी 
।</p>
<p>पवित्रपणाच्या अभिमानीं । ब्रह्मयासी न मनी शुचित्वें 
॥ ३६० ॥</p>
</section>
<section>
<p>देहाभिमान घे‌ऊनि खांदा । सत्य मानणें कर्मबाधा 
।</p>
<p>ते हे राजसाची कर्मश्रद्धा । जाण प्रबुद्धा उद्धवा 
॥ ६१ ॥</p>
</section>
<section>
<p>अधिक अविवेक वाढे । जेणें अकर्म अंगीं घडे ।</p>
<p>अधर्माची जोडी जोडे । हे श्रद्धा आवडे तामसी ॥ ६२ 
॥</p>
</section>
<section>
<p>जेथ अपेयाचें पान । स्वेच्छा अभक्ष्यभक्षण ।</p>
<p>अगम्यादि घडे गमन । हे श्रद्धा संपूर्ण तामसी ॥ ६३ 
॥</p>
</section>
<section>
<p>अधर्म तोचि मानी धर्म । हें तामसी श्रद्धेचें वर्म 
।</p>
<p>आतां निर्गुणश्रद्धा परम । उत्तमोत्तम ते ऐक ॥ ६४ 
॥</p>
</section>
<section>
<p>सर्व भूतीं भगवंत । ऐशिये श्रद्धे श्रद्धावंत ।
</p>
<p>अनन्य भावें भूतां भजत । तो भजनभावार्थ निर्गुण 
॥ ६५ ॥</p>
</section>
<section>
<p>स्त्री पुत्र वित्त जीवित । मजलागीं कुरवंडी करित 
।</p>
<p>अनन्य भावें जे मज भजत । ते श्रद्धा निश्चित निर्गुण 
॥ ६६ ॥</p>
</section>
<section>
<p>चारी पुरुषार्थ त्यागिती । उपेक्षूनि चारी मुक्ती 
।</p>
<p>ऐक्यभावें मज भजती । ते श्रद्धासंपत्ती निर्गुण 
॥ ६७ ॥</p>
</section>
<section>
<p>निष्काम नामस्मरण । निर्लोभ हरिकीर्तन ।</p>
<p>भावार्थें जें जें भजन । ते श्रद्धा निर्गुण उद्धवा 
॥ ६८ ॥</p>
</section>
<section>
<p>त्रिगुणांचा त्रिविध आहारू । स्वयें सांगे शार्ङ्गधरू 
।</p>
<p>निर्गुण आहाराचा प्रकारू । सखोल विचारू हरि सांगे 
॥ ६९ ॥</p>
</section>
<blockquote>
<section>
<p><br/></p>

<p>पथ्यं पूतमनायस्तमाहार्यं सात्त्विकं स्मृतम्‌ 
।</p>
<p>राजसं चेन्द्रियप्रेष्ठं तामसं चार्तिदाशुचि 
॥ २८ ॥</p>
<p><br/></p>
</section>
</blockquote>
<section>


<p>पवित्र आणि हळुवार । सत्त्ववृद्धीसी हितकर ।</p>
<p>अप्रयासीं प्राप्ति साचार । सात्त्विक आहार या 
नांव ॥ ३७० ॥</p>
</section>
<section>
<p>अल्पाहार या नांव पथ्य । पवित्र म्हणिजे धर्मार्जित 
।</p>
<p>तेंही अप्रयासानें प्राप्त । तो जाण निश्चित सात्त्विकाहार 
॥ ७१ ॥</p>
</section>
<section>
<p>गोड खरपूस आंबट । तळींस घोळींव तिखट ।</p>
<p>चिरींव चोळींव तुरट । वळींव वळिवट आळिलें ॥ ७२ ॥</p>
</section>
<section>
<p>रसीं रसांतरमिळणी । पन्हीं कालवणीं शिखरिणी ।</p>
<p>कुडकुडीं निर्पूस सणाणी । आहारभरणी राजस ॥ ७३ ॥</p>
</section>
<section>
<p>नाना परींच्या आवडी । सडिवा सोलिवा परवडी ।</p>
<p>रसनासुखाची अतिगोडी । तो आहार निरवडी राजस ॥ ७४ ॥</p>
</section>
<section>
<p>नाना परींचे आयास । करूनि अतिप्रयास ।</p>
<p>आयास सेविती राजस । ऐक तामस भोजन ॥ ७५ ॥</p>
</section>
<section>
<p>सेवितां दुर्गंधि उन्मादक । परिपाकें करे मूर्ख 
।</p>
<p>अशुचि आणि द्‌ःखदायक । हा आहार देख तामस ॥ ७६ ॥</p>
</section>
<section>
<p>भगवंताचा भुक्तप्रमाद । साधुसज्जनांचें शेष शुद्ध 
।</p>
<p>हा निर्गुण आहार प्रसिद्ध । ‘च’ कारें गोविंद बोलिला 
॥ ७७ ॥</p>
</section>
<section>
<p>ग्रासोग्रासीं गोविंद । येणें स्मरणें अन्न शुद्ध 
।</p>
<p>हा निर्गुण आहार प्रसिद्ध । ‘च’ कारें गोविंद बोलिला 
॥ ७८ ॥</p>
</section>
<section>
<p>‘अन्नं ब्रह्म अहं च ब्रह्म’ । पंक्तीकर तोही ब्रह्म 
।</p>
<p>ऐसा ज्याचा भोजनानुक्रम । तो आहार परम निर्गुणत्वें 
॥ ७९ ॥</p>
</section>
<section>
<p>त्रिगुणांचें त्रिविध सुख । निर्गुण सुख अलोलिक 
।</p>
<p>त्याही सुखा‌आ परिपाक । यदुनायक स्वयें सांगे ॥ 
३८० ॥</p>
</section>
<blockquote>
<section>
<p><br/></p>

<p>सात्त्विकं सुखमात्मोत्थं तु राजसम्‌ ।</p>
<p>तामसं मोहदैन्योत्थं निर्गुणं मदपाश्रयम्‌ ॥ २९ 
॥</p>
<p><br/></p>
</section>
</blockquote>
<section>


<p>सांडूनि विषयसुखाची स्फूर्तीं । आत्मसुखें सुखाचे 
चित्तवृत्ती ।</p>
<p>ऐशिया निजसुखाची प्राप्ती । तें सुख निश्चितीं 
सात्त्वेक ॥ ८१ ॥</p>
</section>
<section>
<p>गंगापूर भरे उन्नतीं । येणें अमर्याद वोत भरती ।
</p>
<p>तेवीं आत्मसुखाचिये प्राप्ती । इंद्रियां तृप्ती 
स्वानंदें ॥ ८२ ॥</p>
</section>
<section>
<p>नाना विषयांचें कोड । इंद्रियांचा अतिधुमाड ।</p>
<p>विषयसुख लागे गोड । तें सुख सुदृढ राजस ॥ ८३ ॥</p>
</section>
<section>
<p>अतिनिंद्य आणि उन्मादी । तेंचि सुख आवडे बुद्धी 
।</p>
<p>तामस सुखाची हे सिद्धी । जाण त्रिशुद्धी उद्धवा 
॥ ८४ ॥</p>
</section>
<section>
<p>हृदयीं प्रकटल्या माझी मूर्ती । विसरे संसाराची 
स्फूर्ती ।</p>
<p>त्यावरी जे होय सुखप्राप्ती । तें सुख निश्चितीं 
निर्गुण ॥ ८५ ॥</p>
</section>
<section>
<p>सर्व भूतीं वसे भगवंत । तोचि मी हा तात्त्विकार्थ 
।</p>
<p>ऐसेनि मदैक्यें सुखप्राप्त । तो निजसुखार्थ निर्गुण 
॥ ८६ ॥</p>
</section>
<section>
<p>देखिल्या निजात्मसुखस्वरूप । स्वयें हो‌इजे सुखरूप 
।</p>
<p>हे निर्गुणसुखाचे निजदीप । झडल्या पुण्यपाप पाविजे 
॥ ८७ ॥</p>
</section>
<section>
<p>आपण सुखस्वरूप सर्वांगीं । सुखस्वरूप स्वयें भोगी 
।</p>
<p>हे निर्गुण सुखाची मागी । भक्तीं अंतरंगीं भोगिजे 
॥ ८८ ॥</p>
</section>
<section>
<p>कल्पांताचें पूर्ण भरितें । उरों नेदी नदीनदांतें 
।</p>
<p>तेवीं निर्गुण सुख येथें । देहेंद्रियांतें उरो 
नेदी ॥ ८९ ॥</p>
</section>
<section>
<p>जेवीं मृगजळीं जळ नाहीं । तेवीं परब्रह्माच्या 
ठायीं ।</p>
<p>प्रपंच स्पर्शिलाचि नाहीं । तें सुख निर्वाहीं 
निर्गुण ॥ ३९० ॥</p>
</section>
<section>
<p>ज्या सुखासी मर्यादा । करितां न करवे कदा ।</p>
<p>सुखें सुखस्वरूप हो‌इजे सदा । हे सुखसंपदा निर्गुणा 
॥ ९१ ॥</p>
</section>
<section>
<p>त्रिगुण आणि निर्गुण । यांचें दाविलें भेदलक्षण 
।</p>
<p>आतां त्याचें उपसंहरण । ग्रंथांती जाण हरि करि ॥ 
९२ ॥</p>
</section>
<blockquote>
<section>
<p><br/></p>

<p>द्रव्यं देश फलं कालो ज्ञानं कर्म च कारकः ।</p>
<p>श्रद्धावस्थाऽऽकृतिर्निष्ठा त्रैगुण्यः सर्व 
एव हि ॥ ३० ॥</p>
<p><br/></p>
</section>
</blockquote>
<section>


<p>द्रव्यशब्दें आहार त्रिविध । देशशब्दें वनग्रामभेद 
।</p>
<p>फळशब्दें सुख‍उद्धोध । सत्त्वसंबंध विभागें ॥ ९३ 
॥</p>
</section>
<section>
<p>काळशब्दें भगवद्भजन । कैवल्यनिष्ठा या नांव ज्ञान 
।</p>
<p>कर्म म्हणिजे मदर्पण । कर्ता तो जाण असंगीं ॥ ९४ 
॥</p>
</section>
<section>
<p>श्रद्धाशब्दें आध्यात्मिके । अवस्थाशब्दें जागरणादिकी 
।</p>
<p>आकृतिशब्दें उपरिलोकीं । देवतादिकीं क्रीडन ॥ ९५ 
॥</p>
</section>
<section>
<p>जो गुण वाढे देहांतीं । जेणें गुणें होय अंतःस्थिती 
।</p>
<p>त्या नांव निष्ठा म्हणती । जाण निश्चतीं उद्धवा 
॥ ९६ ॥</p>
</section>
<section>
<p>भिन्न भिन्न भाग अनेक । किती सांगूं एकेक ।</p>
<p>अवघें जगचि त्रिगुणात्मक । जाण निष्टंक निजभक्ता 
॥ ९७ ॥</p>
</section>
<section>
<p>संसार समस्त त्रिगुण । यांमाजीं मी अवघा निर्गुण 
।</p>
<p>हे तुज कळावया निजखूण । गुणानिरूपण म्यां केलें 
॥ ९८ ॥</p>
</section>
<blockquote>
<section>
<p><br/></p>

<p>सर्वे गुणमया भावाः पुरुषाव्यक्तधिष्ठिताः ।</p>
<p>दृष्टं श्रुतमनुध्यातं बुद्धया व पुरुषर्षभ ॥ ३१ 
॥</p>
<p><br/></p>
</section>
</blockquote>
<section>


<p>देखिजे अथवा ऐकिजे । कां मनें जें जें चिंतिजे ।</p>
<p>तें तें अवघेंचि जाणीजे । मायागुणकाजें त्रिगुणात्मक 
॥ ९९ ॥</p>
</section>
<section>
<p>करावया त्रिगुणांचें मर्दन । प्रकृतिनियंता पुरुष 
भिन्न ।</p>
<p>तो सर्वदा सर्वांगें निर्गुण । वर्तवी गुण निजसत्ता 
॥ ४०० ॥</p>
</section>
<section>
<p>पुरुषावेगळें समस्त । प्रकृतिकार्य मिथ्याभूत 
।</p>
<p>त्यातें बोलिजे गुणवंत । जाण निश्चित उद्धवा ॥ १ 
॥</p>
</section>
<section>
<p>नरदेह पावोनियां येथ । जे न साधिती गुणातीत ।</p>
<p>ते नाडले हातोहात । निजस्वार्थ बुडाला ॥ २ ॥</p>
</section>
<section>
<p>तैसी नव्हे तुझी मती । विनटलासी भगवद्भक्ती ।</p>
<p>तेव्हांचि तों गुणातीतीं । जाण निश्चितीं जडलासी 
॥ ३ ॥</p>
</section>
<section>
<p>हरिभक्तांमध्यें वरिष्ठ । यालागीं निजमुखॆं वैकुंठ 
।</p>
<p>उद्धवासी म्हणे पुरुषश्रेष्ठ । भाग्यें उत्कृष्ट 
तूं एक ॥ ४ ॥</p>
</section>
<section>
<p>त्रिगुणगुणीं सविस्तारू । दृढ वाढला संसारतरू ।
</p>
<p>त्याचे छेदाचा कवण प्रकारू । तो शार्ङ्गधरू सांगत 
॥ ५ ॥</p>
</section>
<blockquote>
<section>
<p><br/></p>

<p>एताः संसृतयः पुंसो गुणकर्मनिबन्धनाः ।</p>
<p>येनेमे निर्जिताः सौम्य गुणा जीवेन चित्तजाः ।</p>
<p>भक्तियौगेन मन्निष्ठो मद्भावाय प्रपद्यते ॥ ३२ 
॥</p>
<p><br/></p>
</section>
</blockquote>
<section>


<p>सत्त्वादि तिन्ही गुण एथ । केवळ आणी मिश्रित ।</p>
<p>पुरुषातें संसारी करीत । गुणकर्मीं निश्चित बांधोनी 
॥ ६ ॥</p>
</section>
<section>
<p>त्रिगुणकर्मांस्तव जाण । जीवासी झालें दृढ बंधन 
।</p>
<p>जेवीं घटामाजील जीवन । दावी आडकलेपण रविबिंबा ॥ 
७ ॥</p>
</section>
<section>
<p>घटीं भरल्या समळ जळ । त्यामाजीं रवि दिसे समळ ।</p>
<p>घटींचें डोलतांचि जळ । कापें चळचळ रविबिंब ॥ ८ ॥</p>
</section>
<section>
<p>तेवीं त्रिगुणांचें कर्माचरण । शुद्धासी आणी जीवपण 
।</p>
<p>तें छेदावया जीवबंधन । भगवद्भजन साधावें ॥ ९ ॥</p>
</section>
<section>
<p>जितावया गुणबंधन । रिघावें सद्गुरूसी शरण ।</p>
<p>तेथ मद्भावें करितां भजन । वाढे सत्त्वगुण अतिशुद्ध 
॥ ४१० ॥</p>
</section>
<section>
<p>पायीं जडली लोहाची बेडी । ते लोहेंचि लोहार तोडी 
।</p>
<p>तेवीं सत्त्वगुणाचिया वाढी । त्रिगुणांतें तोडी 
गुरुरावो ॥ ११ ॥</p>
</section>
<section>
<p>तेथ प्रवेशावया गुणातीतीं । अवश्य करावी गुरुभक्ती 
।</p>
<p>जे गुरुभजनीं विश्वासती । त्यांसी चारी मुक्ती 
आंदण्या ॥ १२ ॥</p>
</section>
<section>
<p>ज्यासी गुरुचरणीं भगवद्भावो । त्याचे सेवेसी ये 
ब्रह्मसद्भावो ।</p>
<p>तेथ ब्रह्मसद्भावेंसी पहा हो । मी देवाधिदेवो सबाह्य 
तिष्ठें ॥ १३ ॥</p>
</section>
<section>
<p>जो गुरुचरणीं अनन्य शरण । तो सहजें होय ब्रह्मसंपन्न 
।</p>
<p>गुरुरूपें करितां माझें भजन । ब्रह्मसमाधान मद्भक्ता 
॥ १४ ॥</p>
</section>
<section>
<p>उद्धवा ऐसें माझें भजन । समूळ जाणशी तूं संपूर्ण 
।</p>
<p>यालागीं ‘सौम्य’ हें विशेषण । स्वमुखें श्रीकृष्ण 
संबोधी ॥ १५ ॥</p>
</section>
<section>
<p>भाग्यें नरदेह पावल्या जाण । अवश्य करावें माझें 
भजन ।</p>
<p>येचि अर्थींचें निरूपण । स्वमुखें श्रीकृष्ण प्रतिपादी 
॥ १६ ॥</p>
</section>
<blockquote>
<section>
<p><br/></p>

<p>तस्माद्देहमिमं लब्ध्वा ज्ञानविज्ञानसम्भवम्‌ 
।</p>
<p>गुणसङ्ग विनिर्धूय मां भजन्तु विचक्षणाः ॥ ३३ ॥</p>
<p><br/></p>
</section>
</blockquote>
<section>



<p>ज्या नरदेहाकारणें । अमर उत्कंठित मने ।</p>
<p>त्या देहाचे जाहलेपणें । ज्ञान पावणें निष्टंक 
॥ १७ ॥</p>
</section>
<section>
<p>नरदेह पावल्या जाण । आपणचि नव्हे ब्रह्मज्ञान ।
</p>
<p>तेथें करावें माझें भजन । देहाभिमान सांडूनि ॥ १८ 
॥</p>
</section>
<section>
<p>करितां माझें अनन्य भजन । सहजें वाढे सत्त्वगुण 
।</p>
<p>सत्त्वगुणास्तव जाण । उपजेज्ञान सविवेक ॥ १९ ॥</p>
</section>
<section>
<p>विवेकज्ञानाचिये वृत्ती । रज तम दोनी झडती ।</p>
<p>शोधितसत्त्वाचिये स्थिती । अभेद भक्ती उल्हासे 
॥ ४२० ॥</p>
</section>
<section>
<p>करितां माझें अभेद भजन । होय स्वानंदाचे स्वादन 
।</p>
<p>त्या नांव बोलिजे विज्ञान । तेथ तिनी गुण मिथ्यात्वें 
॥ २१ ॥</p>
</section>
<section>
<p>नरदेह जोडलिया हातीं । प्राण्यासी एवढी प्राप्ती 
।</p>
<p>यालागीं मनुष्यदेहीं भक्ती । अवश्य समस्तीं करावी 
॥ २२ ॥</p>
</section>
<section>
<p>हें भागवतींचें अतिगुह्य ज्ञान । मुख्यत्वेंसी 
भक्तिप्राधान्य ।</p>
<p>भावें करितां माझें भजन । स्त्रिया शूद्रजन उद्धरती 
॥ २३ ॥</p>
</section>
<section>
<p>नरदेह जोडल्या जाण । माझी भक्ति करिती विचक्षण ।
</p>
<p>भजनें जिणोनि गुणागुण । ब्रह्म परिपूर्ण स्वयें 
होती ॥ २४ ॥</p>
</section>
<section>
<p>पूर्ण ब्रह्माचिया प्राप्ती । निरपेक्ष माझी भक्ती 
।</p>
<p>तोचि भजनभाव श्रीपती । पुनः पुनः श्लोकार्थीं दृढ 
दावी ॥ २५ ॥</p>
</section>
<blockquote>
<section>
<p><br/></p>

<p>निःसङ्गो मां भजेद्विद्वानप्रमत्तो जितेन्द्रियः 
।</p>
<p>रजस्तमश्चाभिजयेत्सत्त्वसंसेवया मुनिः ॥ ३४ ॥</p>
</section>
<section>
<p>सत्त्वं चाभिजयेद्युक्तो नैरपेक्ष्येण शान्तधीः 
।</p>
<p><br/></p>
</blockquote>

<section>
<p>करूनि विषयांची विरक्ती । हृदयीं नापेक्षावी मुक्ती 
।</p>
<p>ऐशी निरपेक्ष माझी भक्ती । वाढत्या प्रीतीं करावी 
॥ २६ ॥</p>
</section>
<section>
<p>तेणें अनिवार सत्त्वशुद्धी । सर्व भूतीं भगवद्बुद्धी 
।</p>
<p>दृढ वाढे गा त्रिशुद्धी । हे भजनसिद्धी साधकां ॥ 
२७ ॥</p>
</section>
<section>
<p>ऐसें करितां माझें भजन । विस्मरणासी ये मरण ।</p>
<p>सर्वेंन्द्रियीं सावधपण । सहजें जाण ठसावे ॥ २८ 
॥</p>
</section>
<section>
<p>तेव्हां रज तम दोनी गुण । निःशेष जाती हारपोन ।</p>
<p>शुद्धसत्त्वाचें स्फुरण । तेणें स्वानंद पूर्ण 
साधकां ॥ २९ ॥</p>
</section>
<section>
<p>केवळ उरल्या सत्त्वगुण । साधकां ऐसें स्फुरे स्फुरण 
।</p>
<p>जगामाजीं एक पावन । धन्य धन्य मी होयें ॥ ४३० ॥</p>
</section>
<section>
<p>मी पावलों शुद्ध बोध । मज प्रकटला परमानंद ।</p>
<p>ऐसा सुखाचा जो स्फुंद । तो सत्त्वबोध साधकां ॥ ३१ 
॥</p>
</section>
<section>
<p>ऐसा उरला जो सत्त्वगुण । तो निवारावया साधन कोण ।
</p>
<p>मी स्वयें सुखस्वरूप आपण । मज सुखाचें स्फुरण ते 
माया ॥ ३२ ॥</p>
</section>
<section>
<p>गूळ गोडपणें पांगे । कीं दुधा दूध गोड लागे ।</p>
<p>तैसा सुखरूप मी सर्वांगें । वृथा सुखभोगें कां फुंजें 
॥ ३३ ॥</p>
</section>
<section>
<p>ऐशी साधकीं स्फूर्ति स्फुरे । तंव सत्त्वगुण स्वरूपीं 
विरे ।</p>
<p>तेव्हां सुखाचाही फुंद सरे । निजसुख उरे निजशांती 
॥ ३४ ॥</p>
</section>
<section>
<p>ऐसे निवारल्य तिनी गुण । केवळ उरे निर्गुण ।</p>
<p>तेचि अर्थींचे निरूपण । विशद श्रीकृष्ण सांगत ॥ 
३५ ॥</p>
</section>
<blockquote>
<section>
<p><br/></p>

<p>संपद्यते गुणैर्मुक्तो जीवो जीवं विहाय माम्‌ ॥ 
३५ ॥</p>
</section>
</blockquote>
<blockquote>
<section>
<p>जीवो जीवविनिर्मुक्तो गुणैश्चाशयसम्भवैः ।</p>
<p><br/></p>
</blockquote>

<section>
<p>वाढल्या सत्त्वगुणाचा हरिख । त्यातें निर्दळी शुद्ध 
सत्त्वविवेक ।</p>
<p>पाठीं विवेकेंसीं सत्त्व देख । हारपे निःशेख निजात्मरूपीं 
॥ ३६ ॥</p>
</section>
<section>
<p>ऐसे निमाल्या तिनी गुण । निमे कार्य कर्म कारण ।</p>
<p>लिंगदेह नाशे संपूर्ण । जीवासी जीवपण मिथ्या होय 
॥ ३७ ॥</p>
</section>
<section>
<p>तेव्हा कार्य कर्म कर्ता । भोग्य भोग आणि भोक्ता 
।</p>
<p>ज्ञान ज्ञेय मी एक ज्ञाता । याची वार्ता असेना ॥ 
३८ ॥</p>
</section>
<section>
<p>ऐसें हारपल्या जीवपण । स्वयें सहजें निजनिर्गुण 
।</p>
<p>हो‍ऊनि ठाके ब्रह्म पूर्ण । अहंसोहंपण सांडूनि 
॥ ३९ ॥</p>
</section>
<section>
<p>यापरी मद्भक्त जाण । ब्रह्म होती परिपूर्ण ।</p>
<p>तेंचि जाहलेपणाचें लक्षण । श्लोकार्धें श्रीकृष्ण 
सांगत ॥ ४४० ॥</p>
</section>
<blockquote>
<section>
<p><br/></p>

<p>मयैव ब्रह्मणा पूर्णो न बहिर्नान्तरश्चरेत्‌ ॥ 
३६ ॥</p>
</section>
<section>
<p>इति श्रीमद्भागवते महापुराणे पारमहंस्यां संहितायामेकादास्कन्धे 
पञ्चविंशोऽध्यायः ॥ २५ ॥</p>
<p><br/></p>
</section>
</blockquote>
<section>


<p>प्रपंच एक पूर्वीं होता । हे समूळ मिथ्या वार्ता 
।</p>
<p>पुढें हो‌ईल मापुता । हेंही सर्वथा असेना ॥ ४१ ॥</p>
</section>
<section>
<p>जैसे आंत बाहेरी भाग । नेणे साखरेचें अंग ।</p>
<p>तैसें सबाह्याभ्यंतर चांग । ब्रह्म निर्व्यंग निजानंदें 
॥ ४२ ॥</p>
</section>
<section>
<p>ऐसें पावल्या ब्रह्म परिपूर्ण । साधकासी न ये मरण 
।</p>
<p>प्रारब्धें देहीं उरल्या जाण । देहाभिमान बाधीना 
॥ ४३ ॥</p>
</section>
<section>
<p>बाह्य न देखे दृश्यदर्शन । अंतरीं नाहीं विष्यस्फुरण 
।</p>
<p>देहींचें न देखे देहपण । जीवन्मुक्तलक्षण या नांव 
॥ ४४ ॥</p>
</section>
<section>
<p>बाह्य देखे दृश्यप्रतीती । अंतरीं विषयांची आसक्ती 
।</p>
<p>या नांव अज्ञानाची स्थिती । अविद्याशक्ती बाधक 
॥ ४५ ॥</p>
</section>
<section>
<p>तें निरसावया अविध्याबंधन । अवश्य करावें माझें 
भजन ।</p>
<p>हें जाणोनी साधुसज्जन । भक्तीसी प्राण विकिला ॥ 
४६ ॥</p>
</section>
<section>
<p>माझिये भक्तीपरती । आणिक नाहीं उत्तम गती ।</p>
<p>तेंही भजन अभेदयुक्तीं । तैं चारी मुक्ती कामाऱ्या 
॥ ४७ ॥</p>
</section>
<section>
<p>हृदयीं विषयाची विरक्ती । वरी अभेदभावें माझी भक्ती 
।</p>
<p>तें भजन अनन्य प्रीतीं । त्याचा मी श्रीपती आज्ञाधार 
॥ ४८ ॥</p>
</section>
<section>
<p>भक्तिनामाचा इत्यर्थ । माझे स्वरूपीं निजभावार्थ 
।</p>
<p>येणेंचि लाभे परमार्थ । सुफळ शास्त्रार्थ या नांव 
॥ ४९ ॥</p>
</section>
<section>
<p>माझिये भक्तीचेनि नांवें । पशु पक्षी उद्धरावे 
।</p>
<p>मा मानवी भजनभावें । म्यां अवश्य न्यावे निजधामा 
॥ ४५० ॥</p>
</section>
<section>
<p>यालागीं सांडोनि व्युत्पत्ती । जाणतीं नेणतीं गा 
समस्तीं ।</p>
<p>भावें करावी भगवद्भक्ती । तैं निजात्मप्राप्ती 
अनायासें ॥ ५१ ॥</p>
</section>
<section>
<p>भावें करितां माझें भजन । स्वयें निर्दळती तिन्ही 
गुण ।</p>
<p>सहजें प्रकटे निजनिर्गुण । हें सत्य श्रीकृष्ण 
बोलिला ॥ ५२ ॥</p>
</section>
<section>
<p>जेथ उगवली गुणगुंती । तेथ प्रकटे निजशांती ।</p>
<p>हेंचि ये अध्यायीं श्रीपती । उद्धवाप्रती बोलिला 
॥ ५३ ॥</p>
</section>
<section>
<p>यालागीं जेथ भगवद्भक्ती । तेथ गुणजयो लाभे वॄत्ती 
।</p>
<p>सहजें प्रकटे निजशांती । निजात्मप्राप्ती स्वतःसिद्ध 
॥ ५४ ॥</p>
</section>
<section>
<p>ते निजभक्ती माझी जननी । ज्या पैठा केलों जनार्दनचरणीं 
।</p>
<p>एका जनार्दनचरणीं । मिळोनि मिळणीं भजतचि ॥ ५५ ॥</p>
</section>
<section>
<p>पुढिले अध्यायीं कथा गहन । ऐल‍उर्वशी‌उपाख्यान 
।</p>
<p>ज्या अध्यायाचें करितां पठण । अगम्यागमनदोष हरती 
॥ ५६ ॥</p>
</section>
<section>
<p>ज्या पुरूरव्याची विरक्ती । स्वमुखें वर्णील श्रीपती 
।</p>
<p>वैराग्यें निजात्मप्राप्ती । सभाग्य पावती वैराग्य 
॥ ५७ ॥</p>
</section>
<section>
<p>त्या वैराग्याचें निरूपण । अतिगोड निरूपी श्रीकृष्ण 
।</p>
<p>श्रोतां कृपा करावी पूर्ण । द्यावें अवधान कथेसी 
॥ ५८ ॥</p>
</section>
<section>
<p>जे कथेचेनि अवधानें अवधानें । दुरितदोष होती दहनें 
।</p>
<p>ब्रह्मीं ब्रह्मत्व पावणें । हो‍ऊनि ठाकणें चिन्मात्र 
॥ ५९ ॥</p>
</section>
<section>
<p>एवढ्या निरूपणाची गोडी । पुढिले अध्यायीं आहे फुडी 
।</p>
<p>एका जनार्दनकृपा गाढी । परापरथडीप्रापक ॥ ४६० ॥</p>
</section>
<section>
<p>भावें धरितां जनार्दनचरण । बांधू न शके बाधकपण ।
</p>
<p>एक जनार्दना शरण । रसाळ निरूपण पुढें आहे ॥ ४६१ ॥
</p>
</section>
<blockquote>
<section>
<p><br/></p>

<p>इति श्रीभागवते महापुराणे एकादशस्कंधे</p>
<p>श्रीकृष्णोद्धवसंवादे गुणनिर्गुणनिरूपणं नाम 
पंचविंशोऽध्यायः ॥ २५ ॥</p>
</section>
<section>
<p>॥ श्रीकृष्णार्पणमस्तु ॥ ॥ श्लोक ॥ ३६ ॥ ओव्या ॥ 
४६१ ॥</p>
</section>
<p><br/></p>

</blockquote>


</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

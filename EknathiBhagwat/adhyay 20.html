<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body  >
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय विसावा</h2>
<p><br/></p>

<p>श्रीगणेशाय नमः ॥ श्रीकृष्णाय नमः ॥</p>
<p>ॐ नमो सद्‍गुरु चित्समुद्‍रा । मुक्तमोतियांचा 
तुजमाजीं थारा ।</p>
<p>ज्ञानवैराग्यशुक्तिद्वारा । सभाग्य नरा तूं देशी 
॥ १ ॥</p>
<p>तुझी खोली अमर्याद । माजीं चिद्‍रत्‍नें अतिविविध 
।</p>
<p>देखोनि निजप्रबोधचांद । भरतें अगाध तुज दाटे ॥ २ 
॥</p>
<p>उलथल्या स्वानंदभरत्यासी । गुरु‌आज्ञा-मर्यादा 
नुल्लंघिसी ।</p>
<p>स्वानंदलहरी चढोवढीसीं । तुजमाजीं अहर्निशीं उसळती 
॥ ३ ॥</p>
<p>ब्रह्मविद्या महाबंदर । तेथ निजभक्ति हें तारूं 
थोर ।</p>
<p>त्यासी वागवितां तूं कर्णधार । प्रेमाचें साचार 
चढविशी शीड ॥ ४ ॥</p>
<p>तेथ भक्त संत सज्ञान नर । स्वयें पावविशी परपार ।
</p>
<p>त्यांची मागुती येरझार । सत्य साचार खुंटली ॥ ५ ॥
</p>
<p>एक लावूनि कासेसी । भवसागरीं वागविशी ।</p>
<p>बुडण्याचें भय त्यासी । महाकल्पेंसीं बाधीना ॥ 
६ ॥</p>
<p>एक बुडाले भक्तिसमरसीं । ते घातले शेषशयनापाशीं 
।</p>
<p>एक बैसविले अढळतेसी । ते ब्रह्मादिकांसी न ढळती 
॥ ७ ॥</p>
<p>तुझ्या सागरत्वाची परी । विजातीय तिळभरी ।</p>
<p>राहों नेदिसी भीतरीं । हे अगाध थोरी पैं तुझी ॥ ८ 
॥</p>
<p>अत्यंतप्रळयीं जैं हा चढे । तैं ’संसार’ हें नांवहि 
बुडे ।</p>
<p>वैकुंठकैलासावरता वाढे । मागें पुढें हाचि हा ॥ 
९ ॥</p>
<p>ऐशिया सद्‍गुरुसमुद्रोदकीं । एका एकपणें हरीत कीं 
।</p>
<p>भीतरीं पडतां आवश्यकीं । अंगीकारी कीं जनार्दन 
॥ १० ॥</p>
<p>तो जनार्दन स्वयें देखा । एकादशाची करी टीका ।</p>
<p>तेणें अभंगीं घालूनि एका । कवित्व लोकां ऐकवी ॥ ११ 
॥</p>
<p>जनार्दना आवडे एक । तो मी एका भेटतांचि देख ।</p>
<p>निजात्मभावें पडिलें ऐक्य । आपुलें निजसुख भोगवी 
॥ १२ ॥</p>
<p>बोलवी निजसुखाचि कथा । त्यासी आपणचि होय श्रोता 
।</p>
<p>मग अर्थाच्या यथार्थतां । समाधानता देतसे ॥ १३ ॥
</p>
<p>यापरी गा जनार्दनें । एकादश मर्‍हाटा करणें ।</p>
<p>नव्हे माझे युक्तिचें बोलणें । हें स्वयें सज्ञानें 
जाणिजेल ॥ १४ ॥</p>
<p>त्या एकादशाची गतकथा । एकोणिसावा संपतां ।</p>
<p>गुणदोषांची कांहीं वार्ता । उद्धवासी तत्त्वतां 
सांगीतली ॥ १५ ॥</p>
<p>गुणदोष जो देखणें । तोचि महादोष जाणणें ।</p>
<p>गुणदोष स्वयें न देखणें । तो गुण म्यां श्रीकृष्णें 
मानिजे ॥ १६ ॥</p>
<p>हें ऐकोनि देवाचें उत्तर । उद्धव चमत्कारला थोर 
।</p>
<p>काय गुणदोषांचा विचार । घरोघर लोकीं केला ॥ १७ ॥</p>
<p>तुम्हींच वेदमुखें आपण । प्रकटिलें गुणदोषलक्षण 
।</p>
<p>तें तुमचें वेदवचन । केवीं अमान्य करावें ॥ १८ ॥</p>
<p>ऐसें विधिनिषेधलक्षण । विचारितां तें वेदवचन ।</p>
<p>कां पां निषेधी श्रीकृष्ण । उद्धव तो प्रश्न स्वयें 
पुसे ॥ १९ ॥</p>
<p>विसावे अध्यायीं निरूपण । सांगावया गुणदोषलक्षण 
।</p>
<p>भक्ति ज्ञान कर्म जाण । तिन्ही अधिकार भिन्न सांगेल 
॥ २० ॥</p>
<p>उद्धव म्हणे हे श्रीकृष्ण । तूं वेदरूपें आपण ।</p>
<p>बोलिलासी दोषगुण । तें परम प्रमाण आम्ही मानूं ॥ 
२१ ॥</p>
<p>हा विधि हा निषेध । हें दाविताहे तुझा वेद ।</p>
<p>तो वेदानुवाद विशद । ऐक प्रसिद्ध सांगेन ॥ २२ ॥</p>
<blockquote>
<p><br/></p>

<cite><p>उद्धव उवाच-</p></cite>
<p>विधिश्च प्रतिषेधश्च निगमो हीश्वरस्य ते ।</p>
<p>अवेक्षतेऽरविन्दाक्ष गुणं दोषं च कर्मणाम्‌ ॥ १ ॥</p>
<p><br/></p>
</blockquote>

<p>कमलनयना श्रीकृष्णा । विधिनिषेधलक्षणा ।</p>
<p>दाखवीतसे दोषगुणां । तुझी वेदाज्ञा प्रसिद्ध ॥ 
२३ ॥</p>
<p>तुझिया वेदाचे वेदविधीं । गुणदोषीं जडली बुद्धी 
।</p>
<p>ते मी सांगेन प्रसिद्धी । कृपानिधी अवधारीं ॥ २४ 
॥</p>
<blockquote>
<p><br/></p>

<p>वर्णाश्रमविकल्पं च प्रतिलोमानुलोमजम्‌ ।</p>
<p>द्रव्यदेशवयःकालान्‌ स्वर्गं नरकमेव च ॥ २ ॥</p>
<p><br/></p>
</blockquote>

<p>तुझी जे का वेदवाणी । उघडी गुणदोषांची खाणी ।</p>
<p>अधममध्यमोत्तम मांडणी । वर्णाश्रमपणीं भेद दावी 
॥ २५ ॥</p>
<p>द्रव्य विहित अविहित । हेंही वेद असे दावित ।</p>
<p>देश पुनित अपुनीत । काळही दावीत सुष्टुदुष्टत्वें 
॥ २६ ॥</p>
<p>पूर्ववयीं चित्त निश्चिंत । तारुण्यीं तेंचि कामासक्त 
।</p>
<p>वार्धक्यीं तें अतिकुश्चित । तेवीं शुद्धीं उपजवित 
गुणदोष वेदु ॥ २७ ॥</p>
<p>तुझाचि गा वेद देख । सूचिताहे स्वर्ग नरक ।</p>
<p>तेणें कर्माचें आवश्यक । साधक बाधक तो दावी ॥ २८ 
॥</p>
<p>वर्णाश्रमांमाजील गुज । प्रतिलोमानुलोमज ।</p>
<p>ऐसे नाना भेदें भोज । वेदेंचि सहजा नाचविजे ॥ २९ 
॥</p>
<p>उत्तम वर्णाची जे नारी । हीन वर्णाचा गर्भ धरी ।</p>
<p>तेचि संतती संसारीं । अभिमान धरी ’प्रतिलोमज’ ॥ 
३० ॥</p>
<p>तेचि संतती प्रसिद्ध । सूत वैदेह मागध ।</p>
<p>ऐशिया नामाचें जें पद । तें जाण शुद्ध प्रतिलोमज 
॥ ३१ ॥</p>
<p>हीन वर्णाची जे नारी । उत्तम पुरूषाचा गर्भ धरी ।
</p>
<p>ते ’अनुलोमज’ संसारीं । शास्त्रकारीं बोलिजे ॥ 
३२ ॥</p>
<p>अंबष्ट आणि मूर्धावसिक्त । पारशव आणि सात्वत ।</p>
<p>इत्यादि नांवें जे वर्तत । ते जाण समस्त अनुलोमज 
॥ ३३ ॥</p>
<p>ऐसे नाना भेदप्रकार । अविधिविधींचा विचार ।</p>
<p>वेद प्रकाशितो साचार । गुणदोषां माहेर वेद तुझा 
॥ ३४ ॥</p>
<blockquote>
<p><br/></p>

<p>गुणदोषभिदादृष्टिमन्तरेण वचस्तव ।</p>
<p>निःश्रेयसं कथं नॄणां निषेधविधिलक्षणम्‌ ॥ ३ ॥</p>
<p><br/></p>
</blockquote>

<p>हे गुण आणि हे दोष । उभयतां वैर लावी देख ।</p>
<p>तुझा वेद गा आवश्यक । होय प्रकाशक गुणदोषां ॥ ३५ 
॥</p>
<p>वैर लावूनि वेदवाणी । वाढवी गुणदोषमांडणी ।</p>
<p>तेथ मोक्ष पाविजे प्राणी । वेदवचनीं घडे केवीं ॥ 
३६ ॥</p>
<p>रा‌ऊळ बोलिलें आपण । जे न देखावे दोषगुण ।</p>
<p>तूंचि म्हणसी वेद प्रमाण । तैं दोषगुण देखावे ॥ ३७ 
॥</p>
<p>एवं ऐकतां तुझें वचन । उभयतां आली नागवण ।</p>
<p>वेद प्रमाण कीं अप्रमाण । हे समूळ जाण कळेना ॥ ३८ 
॥</p>
<p>तुझ्या वचना विश्वासावें । तैं गुणदोषां न देखावें 
।</p>
<p>तुझें वेदवचन मानावें । तैं देखावें गुणदोषां ॥ 
३९ ॥</p>
<p>ऐसे तुझेनि बोलें जाण । संशयीं पडले सज्ञान ।</p>
<p>मा इतर साधारण जन । त्यांची कथा कोण ये ठायीं ॥ ४० 
॥</p>
<p>(आशंका) माझें वचन वेदवचन । दोनी एकरूपें म्हणसी 
प्रमाण ।</p>
<p>तरी गुणदोषदर्शन । कां पां विलक्षण परस्परें ॥ ४१ 
॥</p>
<p>माझें वेदाचें विधिविधान । नव्हतां वेदार्थाचें 
ज्ञान ।</p>
<p>म्हणशी मोक्ष न घडे जाण । वेद प्रमाण या हेतू ॥ ४२ 
॥</p>
<p>त्या मोक्षामाजीं काय कठिण । सकळ कर्में सांडिता 
जाण ।</p>
<p>घरा मोक्ष ये आपण । सहजचि जाण न प्रार्थितां ॥ ४३ 
॥</p>
<p>म्हणसी वेदार्थ न कळतां । कर्म करितां कां त्यागितां 
।</p>
<p>कदा मोक्ष न ये हाता । जाण तत्त्वतां निश्चित ॥ ४४ 
॥</p>
<p>भासला दोराचा सर्प थोर । तेथ जपतां नाना मंत्रभार 
।</p>
<p>करितां वाजंत्र्यांचा गजर । मारितां तिळभर ढळेना 
॥ ४५ ॥</p>
<p>तो सादरें निरीक्षितां जाण । होय त्या सर्पाचें 
निरसन ।</p>
<p>तेवीं निर्धारितां वेदवचन । भवभय जाण निरसे ॥ ४६ 
॥</p>
<p>भवभयाची निर्मुक्तता । त्या नांव ’मोक्ष’ जाण तत्त्वतां 
।</p>
<p>तो वेदर्थावीण हाता । न ये सर्वथा आणिकें ॥ ४७ ॥</p>
<p>वेदविधान न करितां । कर्म त्यागिलें उद्धततां ।
</p>
<p>तेणें निजमोक्ष न ये हाता । परी पाखंडता अंगीं वाजे 
॥ ४८ ॥</p>
<p>विधियुक्त जो कर्मत्यागु । करूनि संन्यास घेतल्या 
साङ्गु ।</p>
<p>तैं म्हणसी न पडे वेदपांगु । हाहीं व्यंगु विचारु 
॥ ४९ ॥</p>
<p>श्रवणांग संन्यासग्रहण । तेथही असे विधिविधान ।
</p>
<p>गुरुमुखें जें महावाक्य-श्रवण । तोही जाण वेदार्थ 
॥ ५० ॥</p>
<p>(आशंका) । करितां देवांपितरांचें यजन । ते हो‌ऊनियां 
प्रसन्न ।</p>
<p>मोक्ष देतील आपण । हेंही वेदेंवीण घडेना ॥ ५१ ॥</p>
<p>स्वाहाकारें तृप्त सुर । स्वधाकारें तृप्त पितर 
।</p>
<p>वेदविनियोगेंवीण देवपितर । प्रसन्नाकार कदा नव्हती 
॥ ५२ ॥</p>
<blockquote>
<p><br/></p>

<p>पितृदेवमनुष्याणां वेदश्चक्षुस्तवेश्वर ।</p>
<p>श्रेयस्त्वनुपलब्धेऽर्थे साध्यसाधनयोरपि ॥ ४ 
॥</p>
<p><br/></p>
</blockquote>

<p>नाथिलेंचि चराचर । देव मनुष्य आणि पितर ।</p>
<p>वेदें प्रकाशूनि साचार । पूज्यत्वें थोर प्रतिपादी 
॥ ५३ ॥</p>
<p>त्याहीमाजीं अतिविषम । उत्तम मध्यम आणि अधम ।</p>
<p>हा त्रिविध भेदसंभ्रम । वेद उपक्रम करूनि दावी ॥ 
५४ ॥</p>
<p>यापरी गुणदोषलक्षण । तुवांचि वाढविलें आपण ।</p>
<p>या नांव म्हणसी मोक्षसाधन । तरी कां गुणदोष निवारिसी 
॥ ५५ ॥</p>
<p>ऐशिया निरूपण घडामोडी । तुझेनि बोलें पडे आडी ।</p>
<p>तेणें गुणदोषांची परवडी । बाधा रोकडी अंगीं वाजे 
॥ ५६ ॥</p>
<p>अवघा संसार काल्पनिक । तेथ एक स्वर्ग एक नरक ।</p>
<p>हा मोक्ष ह अतिबंधक । येणें वेदवादें लोक भ्रमविले 
तुवां ॥ ५७ ॥</p>
<p>पूर्वीं पुरुषाचे पोटीं । नव्हती गुणदोषांची गोठी 
।</p>
<p>तुझ्या वेदानुवादपरिपाठीं । गुणदोषीं दृष्टी दृढ 
झाली ॥ ५८ ॥</p>
<p>एवं तुझेनि बोलें जाण । लोकांसी आली नागवण ।</p>
<p>भोगावया नरक दारुण । भ्रामक जाण वेदोक्ति तुझी ॥ 
५९ ॥</p>
<blockquote>
<p><br/></p>

<p>गुणदोषभिदादृष्टिर्निगमात्ते न हि स्वतः ।</p>
<p>निगमे नापवादश्च भिदाया इति ह भ्रमः ॥ ५ ॥</p>
<p><br/></p>
</blockquote>

<p>एवं नानागुणदोषदृष्टीं । तुझेनि वेदें वाढविली 
सृष्टी ।</p>
<p>स्वतां पुरुषाचे पोटीं । गुणदोषदृष्टि असेना ॥ 
६० ॥</p>
<p>तुझ्या वेदानुवादविस्तरें । गुणदोष झाले खरे ।</p>
<p>ते तुझेनिही बलात्कारें । चित्ताबाहेरें न निघती 
॥ ६१ ॥</p>
<p>अनादि वेद प्रमाण । हें तुझें मुख्य वेदवचन ।</p>
<p>आतां न देखावे दोषगुण । हें नवें वचन मानेना ॥ ६२ 
॥</p>
<p>पहिले प्रकाशिले दोषगुण । आतां निवारावया काय कारण 
।</p>
<p>हें न कळतां संपूर्ण । भ्रमित मन होतसे ॥ ६३ ॥</p>
<p>या भ्रमाची भ्रमनिवृत्ती । कृपेनें करावी कृपामूर्ती 
।</p>
<p>ऐकोनि उद्धवाची वचनोक्ती । काय श्रीपती बोलिला 
॥ ६४ ॥</p>
<p>ऐकोनि उद्धवाची विनंती । योगत्रयाची उपपत्ती ।</p>
<p>अधिकारभेदें वेदार्थप्राप्ती । स्वयें श्रीपती 
सांगत ॥ ६५ ॥</p>
<blockquote>
<p><br/></p>

<cite><p>श्रीभगवानुवाच-</p></cite>
<p>योगास्त्रयो मया प्रोक्ता नृणां श्रेयोविधित्सया 
।</p>
<p>ज्ञानं कर्म च भक्तिश्च नोपायोऽन्योऽस्ति कुत्रचित्‌ 
॥ ६ ॥</p>
<p><br/></p>
</blockquote>

<p>तेथ मेघगंभीरा वाणी । गर्जोनि बोले शार्ङ्गपाणी 
।</p>
<p>माझे परम कृपेवांचूनी । माझी वेदवाणी कळेना ॥ ६६ 
॥</p>
<p>वेदशास्त्रार्थे अतिसंपन्न । जरी झाले अतिसज्ञान 
।</p>
<p>परी माझ्या अनुग्रहेंवीण । माझा वेदार्थ जाण कळेना 
॥ ६७ ॥</p>
<p>ब्रह्मा चहूं मुखीं वेद पढे । त्यासीही वेदार्थाचें 
चोखडें ।</p>
<p>वर्म नातुडेचि धडफुडें । मा इतर बापुडे ते किती ॥ 
६८ ॥</p>
<p>ब्रह्मा वेदार्थ आकळिता । तैं शंखासुर वेद कां नेता 
।</p>
<p>ब्रह्मा वेदार्थीं लीन होता । तैं नाभिलाषिता सरस्वती 
॥ ६९ ॥</p>
<p>माझा वेदाचा वेद्य निर्धार । तुज मी सांगेन साचार 
।</p>
<p>ऐक उद्धवा सादर । वेदविचार तो ऐसा ॥ ७० ॥</p>
<p>माझ्या वेदासी नाहीं बहु बंड । वृथा न बोले उदंड 
।</p>
<p>ज्ञान-भक्ति-कर्मकांड । वेद त्रिकांड नेमस्त ॥ ७१ 
॥</p>
<p>माझिया वेदांची वेदोक्ती । या तिंही योगांतें प्रतिपादिती 
।</p>
<p>या वेगळी उपायस्थिती । नाहीं निश्चितीं उद्धवा 
॥ ७२ ॥</p>
<p>कोण ते तिनी योग । कैसे अधिकाराचे भाग ।</p>
<p>तेही पुसशी जरी चांग । तरी ऐक साङ्ग सांगेन ॥ ७३ ॥
</p>
<blockquote>
<p><br/></p>

<p>निर्विण्णानां ज्ञानयोगो न्यासिनामिह कर्मसु 
।</p>
<p>तेष्वनिर्विण्णचित्तानां कर्मयोगस्तु कामिनाम्‌ 
॥ ७ ॥</p>
<p><br/></p>
</blockquote>

<p>जे कां ब्रह्मभुवनपर्यंत । साचार जीवींहूनि विरक्त 
।</p>
<p>जे विधिपूर्वक संकल्पयुक्त । कर्म त्यागित संन्यासी 
॥ ७४ ॥</p>
<p>ऐशिया अधिकार्‍यांकारणे । म्यां ’ज्ञानयोग’ प्रकट 
करणें ।</p>
<p>जेणें कां निजज्ञानसाधनें । माझी पावणें सायुज्यता 
॥ ७५ ॥</p>
<p>आतां जे कां केवळ अविरक्त । विषयालागीं कामासक्त 
।</p>
<p>त्यांलागीं म्यां प्रस्तुत । ’कर्मयोग’ येथ प्रकाशिला 
॥ ७६ ॥</p>
<p>उंच नीच अधिकारी देख । दोनी सांगितले सविशेख ।</p>
<p>आतां तिसरा अधिकारी अतिचोख । अलोलिक अवधारीं ॥ ७७ 
॥</p>
<blockquote>
<p><br/></p>

<p>यदृच्छया मत्कथादौ जातश्रद्धस्तु यः पुमान्‌ ।
</p>
<p>न निर्विण्णो नातिसक्तो भक्तियोगोऽस्य सिद्धिदः 
॥ ८ ॥</p>
<p><br/></p>
</blockquote>

<p>हरिकथा अवघेचि ऐकती । परी माझी श्रद्धा नुपजे चित्तीं 
।</p>
<p>कोणा एका अभिनवगती । श्रद्धा‌उत्पत्ती श्रवणेंचि 
होय ॥ ७८ ॥</p>
<p>आ‌ईक श्रद्धेचें लक्षण । जें जें करी कथाश्रवण ।
</p>
<p>तें हृदयीं वाढे अनुसंधान । सप्रेम मनन उल्हासे 
॥ ७९ ॥</p>
<p>नवल कथेची आवडी । दाटती हरिखाचिया कोडी ।</p>
<p>हृदयीं स्वानंदाची उभवी गुढी । एवढी गोडी श्रवणार्थीं 
॥ ८० ॥</p>
<p>विषयांचें दोषदर्शन । मुख्यत्वें बाधक स्त्री आणि 
धन ।</p>
<p>आवरावीं रसना-शिश्न । हे आठवण अहर्निशीं ॥ ८१ ॥</p>
<p>घायीं आडकलें फळें । तें पानपेना उपचारबळें ।</p>
<p>तेवीं विषयदोष भोगमेळें । कदाकाळें शमेना ॥ ८२ ॥
</p>
<p>येतां देखोनियां मरण । स्वयें होय कंपायमान ।</p>
<p>तेवीं विषयभोगदर्शन । देखोनि आपण चळीं कांपे ॥ ८३ 
॥</p>
<p>एवं विषयीं दोषदर्शन । सर्वदा देखे आपण ।</p>
<p>परी त्यागालागीं जाण । सामर्थ्य पूर्ण आथीना ॥ ८४ 
॥</p>
<p>सेवकीं राजा बंदीं धरिला । तया स्त्रीचंदनादि भोग 
दीधला ।</p>
<p>परी तो त्यासी विषप्राय जाहला । भोगीं उबगला अगत्यता 
॥ ८५ ॥</p>
<p>एवं भोगितां त्या भोगासी । नित्य पाहे निजनिर्गमासी 
।</p>
<p>तेवीं भोगितां हा विषयासी । अहर्निशीं अनुतापी 
॥ ८६ ॥</p>
<p>यापरी जो नव्हे विषयासक्त । ना निधडा नव्हे विरक्त 
।</p>
<p>त्यालागीं माझा भक्तिपंथ । मी बोलिलों निश्चित 
वेदवाक्यें ॥ ८७ ॥</p>
<p>येहींकरितां माझी भक्ती । माझ्या स्वरूपीं लागे 
प्रीती ।</p>
<p>सहजें होय विषयविरक्ती । एवं सिद्धिदाती भक्ति 
हे माझी ॥ ८८ ॥</p>
<p>मी वेदोक्त बोलिलों आपण । ते हे त्रिविध योग संपूर्ण 
।</p>
<p>ज्ञान-कर्म-उपासन । वेदोक्त लक्षणविभाग ॥ ८९ ॥</p>
<p>तेथ कोण देखे दोषगुण । कोणासी दोंहीचें अदर्शन ।
</p>
<p>मध्यम भागें वर्ते कोण । तेंही लक्षण अवधारीं ॥ ९० 
॥</p>
<p>जो आसक्त विषयांवरी । तो कर्ममार्गींचा अधिकारी 
।</p>
<p>त्यासी गुणदोषांहातीं नाही उरी । हें सांगेल श्रीहरि 
पुढिले अध्यायीं ॥ ९१ ॥</p>
<p>जो कां विरक्त ज्ञानाधिकारी । तो गुणदोषांहूनि 
बाहेरी ।</p>
<p>तो पाहतां अवघे संसारीं । न देखे तिळभरी गुणदोष ॥ 
९२ ॥</p>
<p>जग अवघें ब्रह्म पूर्ण । तेथ कैंचे दोषगुण ।</p>
<p>ऐसे कां जे ज्ञानसंपन्न । त्यां दोषदर्शन असेना 
॥ ९३ ॥</p>
<p>अति‌आसक्त ना विरक्त । ऐसे कां जे माझे भक्त ।</p>
<p>ते पूर्वीं गुणदोष देखत । परी सांडित विवेकें ॥ ९४ 
॥</p>
<p>भूतीं भूतात्मा मी परेश । तेथ देखों नये गुणदोष ।
</p>
<p>ऐसे भजननिष्ठ राजहंस । ते गुणदोष सांडिती ॥ ९५ ॥</p>
<p>मी वेदार्थीं बोलिलों दोषगुण । ते दोषत्यागालागीं 
जाण ।</p>
<p>पराचे देखावे दोषगुण । हें वेदवचन असेना ॥ ९६ ॥</p>
<p>ऐसे करावें वेदार्थश्रवण । दोष त्यजूनि घ्यावा 
गुण ।</p>
<p>परी पुढिलांचे दोषगुण । सर्वथा आपण न देखावे ॥ ९७ 
॥</p>
<p>जो ज्याचा गुणदोष पाहे । तो त्याचा पापविभागी होये 
।</p>
<p>जे पुढिलांचे गुणदोष गाये । निरया जाये तेणें दोषें 
॥ ९८ ॥</p>
<p>आतां कर्माचा अधिकारु । सांगताहे शारंगधरु ।</p>
<p>तो जाणोनियां विचारु । कर्मादरु करावा ॥ ९९ ॥</p>
<blockquote>
<p><br/></p>

<p>तावत्कर्माणि कुर्वीत न निर्विद्येत यावता ।</p>
<p>मत्कथाश्रवणादौ वा श्रद्धा यावन्न जायते ॥ ९ ॥</p>
<p><br/></p>
</blockquote>

<p>तंवचि करावा कर्मादर । जंव विरक्ति नुपजे साचार 
।</p>
<p>ठाकल्या विरक्तीचें घर । स्वर्ग संसार मळप्राय 
॥ १०० ॥</p>
<p>हो कां वमिलिया मिष्टान्ना । परतोनि श्रद्धा न धरी 
रसना ।</p>
<p>तेवीं विषयभोगीं जाणा । साचार मना चिळशी उपजे ॥ १ 
॥</p>
<p>तेथ कर्माची परिपाठी । समूळ खूंटली गा गोठी ।</p>
<p>कां दैवयोगें उल्हासु पोटीं । माझ्या कथेचा उठी 
श्रवणादरु ॥ २ ॥</p>
<p>करितां माझी कथा श्रवण । प्रेमें वोसंडे अंतःकरण 
।</p>
<p>विसरे देहगेहांची आठवण । तेथें प्रत्यवाय जाण बाधीना 
॥ ३ ॥</p>
<p>जैसें माझे कथेचें श्रवण । तैसेंचि माझे हृदयीं 
स्मरण ।</p>
<p>तेथें प्रत्यवाय न रिघे जाण । येथून बोळवण त्याची 
झाली ॥ ४ ॥</p>
<p>करितां मत्कथाश्रवण । लोपल्या कोटिकर्माचरण ।</p>
<p>प्रत्यवाय न बाधी जाण । हा प्रताप पूर्ण मत्कथेचा 
॥ ५ ॥</p>
<blockquote>
<p><br/></p>

<p>(संमतिश्लोक) मत्कर्म कुर्वतां पुसां कर्मलोपो 
भवेद्यदि ।</p>
<p>तत्कर्म तेषां कुर्वन्ति तिस्त्रः कोट्यो महर्षयः 
॥ १ ॥</p>
<p><br/></p>
</blockquote>

<p>(अर्थ) माझी करितां सप्रेम भक्ती । भक्तांचीं नित्यकर्में 
जैं राहती ।</p>
<p>तेतीस कोटी ऋषिमहंतीं । संपूर्ण करिती कर्में त्यांचीं 
॥ ६ ॥</p>
<p>एवढें मत्कथेचें महिमान । माझें करितां कीर्तन 
पूजन ।</p>
<p>तेथें प्रत्यवायाचें तोंड कोण । संमुख वदन दावूं 
न शके ॥ ७ ॥</p>
<p>हो कां पूर्ण विरक्त नर । कां माझे सेवेसी जो तत्पर 
।</p>
<p>तेथ कर्म बापुडें किंकर । हें स्वयें श्रीधर बोलिला 
॥ ८ ॥</p>
<p>कर्में करितां स्वधर्मस्थितीं । उद्धवा आहे माझी 
प्राप्ती ।</p>
<p>ते मी सांगेन तुजप्रती । यथानिगुती अवधारीं ॥ ९ ॥
</p>
<blockquote>
<p><br/></p>

<p>स्वधर्मस्थो यजन्यज्ञैरनाशीः काम उद्धव ।</p>
<p>न याति स्वर्गनरकौ यद्यन्यत्र समाचरेत्‌ ॥ १० ॥
</p>
<p><br/></p>
</blockquote>

<p>गृहस्थाश्रमी स्वधर्मस्थिती । जरी विचरेना ’अन्यगती’ 
।</p>
<p>तरी येथेंचि लाहे विरक्ति । सुनिश्चितीं उद्धवा 
॥ ११० ॥</p>
<p>अन्यगतींचें विचरण । तें तूं म्हणशील कोण ।</p>
<p>ऐक त्याचेंही लक्षण । समूळ खूण सांगेन ॥ ११ ॥</p>
<p>परद्रव्य-परदारा-रती । परापवादाची वंदती ।</p>
<p>ही नांव गा ’नारकी गती’ । जाण निश्चितीं उद्धवा ॥ 
१२ ॥</p>
<p>दिविभोगाचेनि श्रवणें । ज्याच्या मनाचें बैसे धरणें 
।</p>
<p>कर्में तदनुकूल करणें । तैं स्वर्गा भोगणें अलोट 
॥ १३ ॥</p>
<p>या जाण दोन्ही ’अन्यगती’ । यांतूनि काढूनियां वृत्ती 
।</p>
<p>यज्ञादिकीं मज यजिती । तैं नैराश्यस्थिती नित्यनैमित्यें 
॥ १४ ॥</p>
<p>तैं न पडे स्वर्गीचें पेणें । न घडे नरकासी जाणें 
।</p>
<p>येचि लोकीं विरक्त होणें । तेंचि बोलणें हरि बोले 
॥ १५ ॥</p>
<blockquote>
<p><br/></p>

<p>अस्मिंल्लोके वर्तमानः स्वधर्मस्थोऽनघः शुचिः 
।</p>
<p>ज्ञान विशुद्धमाप्नोति मद्‍भक्तिं वा यदृच्छया 
॥ ११ ॥</p>
<p><br/></p>
</blockquote>

<p>असतां ये लोकीं वर्तमान । ऐसें करितां स्वधर्माचरण 
।</p>
<p>होय पुण्यपापांचें निर्दळण । निर्मळत्वें जाण तो 
अतिपवित्र ॥ १६ ॥</p>
<p>तेथ निरसोनि भवभान । प्रकाशे माझें शुद्ध ज्ञान 
।</p>
<p>कां सप्रेम माझें भजन । ’पराभक्ति’ जाण तो लाहे ॥ 
१७ ॥</p>
<p>जे भक्तीमाजीं मी आपण । सदा होय भक्ता‌अधीन ।</p>
<p>तेथ मोक्षासहित ज्ञान । ये‌ऊनि आपण पायां लागे ॥ 
१८ ॥</p>
<p>ऐक ज्ञानाचा परिपाक । संसारा नांव ’महादुःख’ ।</p>
<p>मोक्ष तो म्हणे ’परमसुख’ । मद्‍भक्त देख दोनी न मानी 
॥ १९ ॥</p>
<p>सप्रेम करितां माझें भजन । नाठवे भवभयबंधन ।</p>
<p>तेथ मोक्षासी पुसे कोण । मद्‍भक्तां भक्तिचा पूर्ण 
उल्हास ॥ १२० ॥</p>
<p>ज्यातें म्हणती ’महादुःख’ । तें भक्तांसी भगवद्‌रूप 
देख ।</p>
<p>ज्यातें म्हणती ’परमसुख’ । तेंही आवश्यक भगवंत 
॥ २१ ॥</p>
<p>यापरी भक्त माझ्या भजनीं । विसरला सुखदुःखें दोनी 
।</p>
<p>मी एकु भगवंतूवांचूनी । आन त्रिभुवनीं देखेना ॥ 
२२ ॥</p>
<p>ऐशी माझी भक्ति पूर्ण । साधूनि आणितां न ये जाण ।
</p>
<p>जैं मी भगवंत होय प्रसन्न । तैं यदृच्छा जाण हे भक्ति 
लाभे ॥ २३ ॥</p>
<p>मी कैसेनि होय प्रसन्न । ऐसें कल्पील तुझें मन ।</p>
<p>तेथ नरदेह गा कारण । माझे प्रसन्नपण व्हावया ॥ २४ 
॥</p>
<blockquote>
<p><br/></p>

<p>स्वर्गिणोऽप्येतमिच्छन्ति लोकं निरयिणस्तथा ।
</p>
<p>साधकं ज्ञानभक्तिभ्यामुभयं तदसाधकम्‌ ॥ १२ ॥</p>
<p><br/></p>
</blockquote>

<p>ज्यांसी स्वर्गभोगाची अति गोडी । जिंहीं अमरत्वाची 
उभविली गुढी ।</p>
<p>जे पडले स्वर्गाचे बांदवडीं । ते वांछिती आवडीं 
नरदेहातें ॥ २५ ॥</p>
<p>नरकयातना महाघोर । जिंहीं भोगिला भोग थोर ।</p>
<p>ते मनुष्यदेहातें नर । अतिसादर वांछिती ॥ २६ ॥</p>
<p>नरदेह परम पावन । जो भक्तिज्ञानाचें आयतन ।</p>
<p>जेणें साधे ब्रह्मज्ञान । तो धन्य धन्य नरदेह ॥ २७ 
॥</p>
<p>जेणें नरदेहें जाण । निःशेष खुंटे जन्ममरण ।</p>
<p>जेणें जीव पावे समाधान । स्वानंदघन स्वयें होय ॥ 
२८ ॥</p>
<p>ज्या नरदेहाचे संगतीं । होय अविद्येची निवृत्ती 
।</p>
<p>लाभे भगवत्पदप्राप्ती । हे विख्यात ख्याती नरदेहीं 
॥ २९ ॥</p>
<p>ज्या नरदेहाची प्राप्ती । प्राणिमात्र वांछिती 
।</p>
<p>प्राणी बापुडे ते किती । स्वयें प्रजापती नरदेह 
वांछि ॥ १३० ॥</p>
<p>ऐसें नरदेहाचें श्रेष्ठपण । येथ साधे भक्तिविज्ञान 
।</p>
<p>परी भक्तिज्ञानास्तव जाण । मनुष्यपण साधेना ॥ ३१ 
॥</p>
<blockquote>
<p><br/></p>

<p>न नरः स्वर्गतिं काङ्क्षेन्नारकीं वा विचक्षणः 
।</p>
<p>नेमं लोकं च काङ्क्षेत देहावेशात्प्रमाद्यति ॥ 
१३ ॥</p>
<p><br/></p>
</blockquote>

<p>झालिया नरदेहाची प्राप्ती । अधर्में होय नरकागती 
।</p>
<p>कां संचितां पुण्यसंपत्ती । तेणें स्वर्गप्राप्ती 
अनिवार ॥ ३२ ॥</p>
<p>स्वर्गे होय पुनरावृत्ती । नरकीं घोर दुःखप्राप्ती 
।</p>
<p>म्हणूनि दोंहीचीही प्रीती । नरदेहीं आसक्ती धरूं 
म्हणती ॥ ३३ ॥</p>
<p>मनुष्यदेहाची आवडी । तेचि देहबुद्धि रोकडी ।</p>
<p>जेथ कामक्रोधांची जोडी । प्रसाद कोडी क्षणक्षणां 
॥ ३४ ॥</p>
<p>स्वर्ग नरक इहलोक । यांची प्रीती सांडूनि देख ।</p>
<p>साधावें गा आवश्यक । ज्ञान चोख कां निजभक्ती ॥ ३५ 
॥</p>
<p>ज्ञान साधावयालागीं जाण । कष्टावें न लगे गा आपण 
।</p>
<p>सप्रेम करितां माझें भजन । दवडितां ज्ञान घर रिघे 
॥ ३६ ॥</p>
<p>गव्हांची राशी जोडल्या हातीं । सकळ पक्कान्नें 
त्याचीं होतीं ।</p>
<p>तेवीं आतुडल्या माझी भक्ती । ज्ञानसंपत्ती घर रिघे 
॥ ३७ ॥</p>
<p>द्रव्य झालिया आपुले हातीं । सकळ पदार्थ घरास येती 
।</p>
<p>तेवीं जोडल्या माझी भक्ती । भुक्तिमुक्ति होती 
दासी ॥ ३८ ॥</p>
<p>म्हणती करितां भगवद्‍भक्ती । विघ्नें छळावया आड 
येती ।</p>
<p>तेथें मी सुदर्शन घे‌ऊन हातीं । राखें अहोरातीं 
निजभक्तां ॥ ३९ ॥</p>
<p>पक्ष्याचेनि नामोच्चारें । म्यां वेश्या तारिली 
चमत्कारें ।</p>
<p>पाडूनि विघ्नांचें दातौरें । म्यां व्यभिचारें 
उद्धरिली ॥ १४० ॥</p>
<p>यालागीं नरदेह पावोन । जो करी माझें भजन ।</p>
<p>तोचि संसारीं धन्य धन्य । उद्धवा जाण त्रिशुद्धी 
॥ ४१ ॥</p>
<p>भावें करितां माझे भक्तीसी । भाविका उद्धरीं मी 
हृषीकेशी ।</p>
<p>जे चढले ज्ञानाभिमानासी । ते म्यां यमासी निरविले 
॥ ४२ ॥</p>
<p>साधितां माझी भक्ति कां ज्ञान । ज्यासी चढे ज्ञानाभिमान 
।</p>
<p>तो म्यां आपुलेनि हातें जाण । दीधला आंदण महादोषां 
॥ ४३ ॥</p>
<p>उद्धवा तूं ऐसें म्हणशी । ’ते कां दीधले यमहातेशी’ 
।</p>
<p>तो जाचूनियां महादोषियांसी । ज्ञानाभिमानासी सांडवी 
॥ ४४ ॥</p>
<p>यालागीं सांडूनि देहाभिमान । भावें करितां माझें 
भजन ।</p>
<p>पूर्वील साधु सज्ञान । नरदेहें जाण मज पावले ॥ ४५ 
॥</p>
<blockquote>
<p><br/></p>

<p>एतद्विद्वान्पुरा मृत्योरभवाय घटेत सः ।</p>
<p>अप्रमत्त इदं ज्ञात्वा मर्त्यमप्यर्थसिद्धिदम्‌ 
॥ १४ ॥</p>
<p><br/></p>
</blockquote>

<p>केवल अस्थि चर्म मूत्र मळ । पाहतां देहो अतिकश्मळ 
।</p>
<p>परी ब्रह्म परिपूर्ण निश्चळ । हें निर्मळ फळ येणें 
साधे ॥ ४६ ॥</p>
<p>ऐसे नरदेहांचे कारण । जाणोनि पूर्वील सज्ञान ।</p>
<p>सांडोनियां देहाभिमान । ब्रह्मसमाधान पावले ॥ ४७ 
॥</p>
<p>देह निंद्य म्हणोनि सांडावा । तरी एवढा लाभ हारवावा 
।</p>
<p>वंद्य म्हणोनि प्रतिपाळावा । तैं ने‌ईल रौरवा निश्चित 
॥ ४८ ॥</p>
<p>देह सांडवा न मांडावा । येणें परमार्थचि साधावा 
।</p>
<p>तें सावधान ऐक उद्धवा । गुप्त निजठेवा सांगेन ॥ ४९ 
॥</p>
<p>जेणें देहें वाढे भवभावो । तेणेंचि देहेंकरीं पहा 
हो ।</p>
<p>होय संसाराचा अभावो । अहंभावो सांडितां ॥ १५० ॥</p>
<p>सांडावया देहाभिमान । पूर्वील साधु सज्ञान ।</p>
<p>हो‌ऊनि नित्य सावधान । ब्रह्मसंपन्न मद्‌रूपें 
॥ ५१ ॥</p>
<p>नरदेहें ब्रह्मप्राप्ती । ऐसें मानूनि निश्चितीं 
।</p>
<p>म्हणसी विषयभोगांचे अंतीं । ब्रह्मस्थिती साधीन 
॥ ५२ ॥</p>
<p>ऐसें निश्वासतां आपण । रोकडी आली नागवण ।</p>
<p>देहासवें लागलें मरण । हरिहरां जाण टळेना ॥ ५३ ॥</p>
<p>एवं देहाचें अनिवार्य मरण । तें केव्हां ये‌ईल न 
कळे जाण ।</p>
<p>यालागीं पूर्वीच आपण । निजस्वार्थ जाण साधावा ॥ 
५४ ॥</p>
<p>धरितां निजदेहाची गोडी । अवचितां आदळे यमधाडी ।
</p>
<p>बुडे निजस्वार्थाची जोडी । तें निजनिवाडीं हरि 
सांगे ॥ ५५ ॥</p>
<blockquote>
<p><br/></p>

<p>छिद्यमानं यमैरेतैः कृतनीडं वनस्पतिम्‌ ।</p>
<p>खगः स्वकेतमुत्सृज्य क्षेमं यति ह्यलम्पट: ॥ १५ 
॥</p>
<p><br/></p>
</blockquote>

<p>जेवीं कां वृक्षाचे अग्रीं नीड । पक्षी करूनि वसे 
अतिगूढ ।</p>
<p>तळीं त्याचि वृक्षाचें बूड । छेदिती सदृढ निर्दय 
नर ॥ ५६ ॥</p>
<p>तें देखोनि वृक्षच्छेदन । पक्ष्यें सांडोनि गृहाभिमान 
।</p>
<p>पळाल्या पाविजे कल्याण । राहतां मरण अचूक ॥ ५७ ॥</p>
<p>त्या वृक्षाचिया ऐसें जाण । देहासवें लागलें मरण 
।</p>
<p>तेथें जीवासी राहतां जाण । दुःख दारुण अनिवार ॥ ५८ 
॥</p>
<blockquote>
<p><br/></p>

<p>अहोरात्रैश्छिद्यमानं बुद्धाऽऽयुर्भयवेपथुः 
।</p>
<p>मुक्तसङ्गः परं बुद्ध्वा निरीह उपशाम्यति ॥ १६ 
॥</p>
<p><br/></p>
</blockquote>

<p>अहोरात्र आयुष्यभंग । कळिकाळाचा सवेग वेग ।</p>
<p>हा जाण नीच नवा रोग । अंगीं साङ्ग लागला ॥ ५९ ॥</p>
<p>काळें काळ वयसा खातु । हा देखोनि आयुष्याचा घातु 
।</p>
<p>जाणोनि नरदेहाचा पातु । होय अनासक्तु देहगेहां 
॥ १६० ॥</p>
<p>जाणोनि देहाचें क्षणिकपण । त्यागावया देहाभिमान 
।</p>
<p>साधावया भक्तिज्ञान । अतिसावधान जो होय ॥ ६१ ॥</p>
<p>न सांडितां देहाभिमान । अंगीं आदळे मरण ।</p>
<p>तेणें भयें कंपायमान । वैराग्य पूर्ण स्वयें धरी 
॥ ६२ ॥</p>
<p>वैराग्ययुक्त करितां भक्ति । होय देहाभिमानाची 
निवृत्ती ।</p>
<p>तैं घर रिघे ज्ञानसंपत्ती । पायां लागती मुक्ती 
चारी ॥ ६३ ॥</p>
<p>ऐशी झालिया निजात्मप्राप्ती । सहजेंचि राहे प्रवृत्ती 
।</p>
<p>निवृत्तीसी होय निवृत्ती । संसाराची शांती स्वयें 
होय ॥ ६४ ॥</p>
<p>ऐसे नरदेहा ये‌ऊनि देख । पुरुष पावले ’परमसुख’ ।
</p>
<p>हें न साधिती जे मूर्ख । त्यांसी देवो देख निंदित 
॥ ६५ ॥</p>
<blockquote>
<p><br/></p>

<p>नृदेहमाद्यं सुलभं सुदुर्लभं प्लवं सुकल्पं गुरुकर्णधारम्‌ 
।</p>
<p>मयानुकूलेन नभस्वतेरितं पुमान्‌ भवाब्धिं न तरेत्स 
आत्महा ॥ १७ ॥</p>
<p><br/></p>
</blockquote>

<p>चौर्‍यायशीं लक्ष जीवयोनी । त्यांत मनुष्यदेहावांचूनी 
।</p>
<p>अधिकारी ब्रह्मज्ञानीं । आन कोणी असेना ॥ ६६ ॥</p>
<p>जेणें देहें होय माझी प्राप्ती । यालागीं ’आद्य 
देहो’ यातें म्हणती ।</p>
<p>याची दुर्लभ गा अवाप्ती । भाग्यें पावती नरदेह ॥ 
६७ ॥</p>
<p>’सदृढ’ म्हणजे अव्यंग । ’अविकळ’ म्हणजे सकळ भाग 
।</p>
<p>नव्हे बहिरे मुके अंध पंग । सर्वांगें साङ्ग संपूर्ण 
॥ ६८ ॥</p>
<p>भरतखंडीं नरदेहप्राप्ती । हे परम भाग्याची संपत्ती 
।</p>
<p>तेथही विवेकु परमार्थी । त्याचा वशवर्ती मी परमात्मा 
॥ ६९ ॥</p>
<p>मी परमात्मा जेथ वशवर्ती । तेथ सुरनरांचा केवा किती 
।</p>
<p>परी हा देह न लभे पुढती । दुर्लभ प्राप्ती नरदेहा 
॥ १७० ॥</p>
<p>जोखितां पुण्यपाप समान । तैं नरदेहाची प्राप्ती 
जाण ।</p>
<p>तें पुढती पावावया आपण । जोखूनि कर्माचरण कोणी न 
करी ॥ ७१ ॥</p>
<p>पुण्य झालिया अधिक । स्वर्ग भोगणें आवश्यक ।</p>
<p>पापाचें वाढल्या तुक । भोगावे नरक अनिवार ॥ ७२ ॥</p>
<p>ऐशी कर्माची गति गहन । एथ काकतालीयन्यायें जाण ।
</p>
<p>अचवटें लाभे माणुसपण । भवाब्धितारण महातारूं ॥ 
७३ ॥</p>
<p>’सुलभ’ म्हणिजे अविकळ । ’सुकल्प’ म्हणिजे विवेकशीळ 
।</p>
<p>यासी वागविता केवळ । नावाडा अति कुशळ गुरु कर्णधार 
॥ ७४ ॥</p>
<p>कानीं निजगुज उपदेशिता । यालागीं गुरु ’कर्णधार’ 
म्हणती तत्त्वतां ।</p>
<p>कानीं धरितांचि उद्धरी भक्तां । यालागीं सर्वथा 
गुरु कर्णधार ॥ ७५ ॥</p>
<p>भवाब्धीमाजीं नरदेह तारूं । तेथ सद्‍गुरु तोचि 
कर्णधारु ।</p>
<p>त्यासी अनुकूल वायु मी श्रीधरु । भवाब्धिपरपारु 
पावावया ॥ ७६ ॥</p>
<p>कैसा गुरु कर्णधार कुशळ । आवर्त खळाळ आंदोळ ।</p>
<p>चुकवूनि विकल्पाचे कल्लोळ । साम्यें पाणिढाळ सवेग 
काढी ॥ ७७ ॥</p>
<p>लावूनि विवेकाचें आवलें । तोडिती कर्माकर्मांचीं 
जळें ।</p>
<p>भजनशिडाचेनि बळें । नाव चाले सवेग ॥ ७८ ॥</p>
<p>कामक्रोधादि महामासे । तळपती घ्यावया आमिषें ।</p>
<p>त्या घालूनि शांतिचेनि पाशें । तारूं उल्हासें 
चालवी ॥ ७९ ॥</p>
<p>ठाकतां सारूप्यादि बंदरें । तारुवामाजीं अतिगजरें 
।</p>
<p>लागलीं अनुहाताचीं तुरें । जयजयकारें गर्जती ॥ 
१८० ॥</p>
<p>नेतां सलोकतेचे पेंठे । तारूं उलथेल अवचटें ।</p>
<p>लावितां समीपतेचे वाटे । तारूं दाटे दोंही सवां 
॥ ८१ ॥</p>
<p>करावें सरूपतेमाजीं स्थिरु । तंव तो दाटणीचा उतारु 
।</p>
<p>ऐसा जाणोनियां निर्धारु । लोटिलें तारूं सायुज्यामाजीं 
॥ ८२ ॥</p>
<p>ते धार्मिकाची धर्मपेंठ । नाहीं सुखसारा खटपट ।
</p>
<p>वस्तु अवघीच चोखट । घ्यावी एकवट संवसाटी ॥ ८३ ॥</p>
<p>ऐसें दुर्लभ नरदेहाचें तारूं । जेथ मी श्रीगुरुरूपें 
कर्णधारु ।</p>
<p>येणें न तरेच जो संसारु । तो जाणावा नरु आत्महंता 
॥ ८४ ॥</p>
<p>नरदेह वेंचिलें विषयांसाठीं । पुढें नरक भोगावया 
कल्पकोटी ।</p>
<p>तरी आपुलेनि हातें निजपोटीं । शस्त्र दाटी स्वयें 
जेवीं ॥ ८५ ॥</p>
<p>परपारा अवश्य आहे जाणें । तेणें नाव फोडूनि भाजिजे 
चणें ।</p>
<p>कां पांघरुणें जाळूनि तापणें । हिंवाभेणें सुज्ञांनीं 
॥ ८६ ॥</p>
<p>तैसें येथ झाले गा साचार । थित्या नरदेहा नागवले 
नर ।</p>
<p>पुढां दुःखाचे डोंगर । अतिदुस्तर वोढवले ॥ ८७ ॥</p>
<p>सकळ योनीं विषयासक्ती । सर्वांसी आहे निश्चितीं 
।</p>
<p>नरदेहीं तैशीच विषयस्थिती । तैं तोंडीं माती पडली 
कीं ॥ ८८ ॥</p>
<p>पावोनि श्रेष्ठ नरशरीर । जो नुतरेचि संसारपार ।
</p>
<p>तो आत्महत्यारा नर । सत्य साचार उद्धवा ॥ ८९ ॥</p>
<p>कोटी ब्रह्महत्या-गोहत्यांसी । प्रायश्चित्त आहे 
शास्त्रार्थेंसीं ।</p>
<p>परी आत्महत्या घडे ज्यासी । प्रायश्चित त्यासी 
असेना ॥ १९० ॥</p>
<p>जो आत्महत्या करूनि निमाला । तो मरतांचि नरकासी 
गेला ।</p>
<p>प्रायश्चित्तासी कोण आहे उरला । मा शस्त्रार्थें 
बोला बोलावें ॥ ९१ ॥</p>
<p>अमृत विकूनि कांजी प्याला । तैसा नरदेहीं भोगु भोगविला 
।</p>
<p>हा थोर नाड जीवासी झाला । विसरोनि आपुला निजस्वार्थ 
॥ ९२ ॥</p>
<p>लाहोनि उत्तम शरीर । व्यर्थ विषयासक्तीं नर ।</p>
<p>नरकीं बुडाले अपार । हें शारङ्गधर बोलिला ॥ ९३ ॥</p>
<p>असोत या मूर्खांचिया गोठी । ऐक उत्तमांची हातवटी 
।</p>
<p>जे वेदार्थपरिपाठीं । निजहितदृष्टी सावध ॥ ९४ ॥
</p>
<p>अतिविरक्त जे स्वभावें । तिंहीं काय कर्तव्य करावें 
।</p>
<p>कोणा अर्थातें त्यजावें । तेंचि देवें सांगिजे 
॥ ९५ ॥</p>
<blockquote>
<p><br/></p>

<p>यदाऽऽरम्भेषु निर्विण्णो विरक्तः संयतेंद्रियः 
।</p>
<p>अभ्यासेनात्मनो योगी धारयेदचलं मनः ॥ १८ ॥</p>
<p><br/></p>
</blockquote>

<p>जो कर्मारंभींच विरक्त । फळाशा नातळे ज्याचें चित्त 
।</p>
<p>मज निजमोक्ष व्हावा येथ । हेंही पोटांत स्मरेना 
॥ ९६ ॥</p>
<p>खडतर वैराग्याची दृष्टी । इंद्रियांसी विषयांची 
गोष्टी ।</p>
<p>करूंचि नेदी महाहटी । धारणा नेहटीं दृढ राखे ॥ ९७ 
॥</p>
<p>करूनियां श्रवण मनन । माझ्या स्वरूपाचें अनुसंधान 
।</p>
<p>अखंड करी निदिध्यासन । तिळभरी मन ढळों नेदी ॥ ९८ 
॥</p>
<p>धरोनि धारणेचें बळ । स्वरूपीं मन अचंचळ ।</p>
<p>अणुभरी हो‌ऊं नेदी विकळ । राखे निश्चळ निजबोधें 
॥ ९९ ॥</p>
<p>एकाकी मन पाहें । स्वरूपीं कैसें निश्चळ होये ।</p>
<p>त्या अभ्यासाचे उपाये । स्वयें सांगताहे श्रीकृष्ण 
॥ २०० ॥</p>
<blockquote>
<p><br/></p>

<p>धार्यमाणं मनो यर्हि भ्राम्यदाश्वनवस्थितम्‌ 
।</p>
<p>अतंद्रितोऽनुरोधेन मार्गेणात्मशं नयेत्‌ ॥ १९ 
॥</p>
<p><br/></p>
</blockquote>

<p>स्वरूपीं लावितां अनुसंधान । जरी निश्चळ नव्हे 
मन ।</p>
<p>न सांडी आपुला गुण । चंचळपणा स्वभावे ॥ १ ॥</p>
<p>साधक आळसें विकळे । कां आठवी विषयसोहळे ।</p>
<p>तैं स्वरूपींहूनि मन पळे । निज चंचळे स्वभावें ॥ 
२ ॥</p>
<p>तेथें नेहटूनि आसन । स्वयें हो‌ऊनि सावधान ।</p>
<p>स्मरोनि सद्‍गुरुचे चरण । स्वरूपीं मन राखावें 
॥ ३ ॥</p>
<p>नेदीतां विषयदान । हटावलें क्षोभे मन ।</p>
<p>तरी न सांडोनि अनुसंधान । द्यावें अन्नपान विधानोक्त 
॥ ४ ॥</p>
<p>(आशंका) ॥ ’सर्पा पाजिलें पीयूष । तेंचि परतोनि होय 
विष ।</p>
<p>तेवीं मनासी देतां विषयसुख । अधिक देख खवळेल’ ॥ ५ 
॥</p>
<p>तरी ऐसें द्यावें विषयदान । जेणें आकळलें राहे मन 
।</p>
<p>तेचि अर्थींचें निरूपण । स्वयें नारायण सांगता 
॥ ६ ॥</p>
<blockquote>
<p><br/></p>

<p>मनोगतिं न विसृजेज्जितप्राणो जितेंद्रियः ।</p>
<p>सत्त्वसंपन्नया बुद्धया मन आत्मवशं नयेत्‌ ॥ २० 
॥</p>
<p><br/></p>
</blockquote>

<p>मोकळें न सोडून मन । न सोडुनि अनुसंधान ।</p>
<p>करावें अन्नपानशयन । हें विषयदान निजहिता ॥ ७ ॥</p>
<p>साधकें सधूनि आपण । जरी जिंतिले इंद्रियप्राण ।
</p>
<p>तरी मोकळें सोडूं नये मन । स्वरूपीं नेहटून राखावें 
॥ ८ ॥</p>
<p>जो मनासी विश्वासला । तो कामक्रोधीं नागवला ।</p>
<p>संकल्पविकल्पीं लुटिला । विसंचिला महामोहे ॥ ९ 
॥</p>
<p>जाणोनि मनाचें महाबळ । त्यासी विवेक द्यावा मोकळ 
।</p>
<p>तो हालों नेदी केवळ । करी निश्चळ निजांगें ॥ २१० 
॥</p>
<p>मनाविवेकाचे उभयसंधीं । सत्त्वसंपन्न होय बुद्धी 
।</p>
<p>ते विषयांचे कंद छेदी । तोडी उपाधी सविकार ॥ ११ ॥
</p>
<p>मन जेथ जेथ पळोनि जाये । तेथ तेथ विवेक उभा राहे ।
</p>
<p>मग सत्त्वबुद्धीचेनि साह्यें । मोडी पाये मनाचे 
॥ १२ ॥</p>
<p>ऐसें मनाचें खुंटलिया बळ । मग स्वरूपीं होय निश्चळ 
।</p>
<p>जेवीं जळगार केवळ । ठाके गंगाजळ वस्तीसी ॥ १३ ॥</p>
<p>यापरी स्वरूपीं मन । स्वयें पावे समाधान ।</p>
<p>तेचि योग परम पावन । समाधान जीवशिवां ॥ १४ ॥</p>
<p>जीवपरमात्म्याची एकात्मता । तोच ’परमयोग’ तत्त्वतां 
।</p>
<p>येचिविखींची कथा । अश्वदृष्टांता हरि सांगे ॥ १५ 
॥</p>
<blockquote>
<p><br/></p>

<p>एष वै परमो योगो मनसः संग्रहः स्मृतः ।</p>
<p>ह्रदयज्ञत्वमन्विच्छन्‌ दम्भस्येवार्वतो मुहुः 
॥ २१ ॥</p>
<p><br/></p>
</blockquote>

<p>जैसा वारु उपलाणी । वश्य करी अश्वसाहणी ।</p>
<p>मागें तरटांचा कर झणाणी । पुढें राखे नेहटुनी रागबागा 
॥ १६ ॥</p>
<p>तेथ जें जें पा‌ऊल वोजा करी । तेथ मान दे जीजीकारीं 
।</p>
<p>जेथ फुटोनि पडे बाहेरी । तेथ तरट मारी सवर्म ॥ १७ 
॥</p>
<p>जेथ हटावला न सांडी खोडी । ते ठायीं दे मोकळवाडी 
।</p>
<p>परी निःशेष पीडी ना सोडी । ऐसा पडिपाडीं राखत ॥ १८ 
॥</p>
<p>दमनीं देखोनि अत्यादरु । स्वामीहृदय जाणे वारु 
।</p>
<p>आणि वारुवाचें अभ्यंतरु । कळे साचारु स्वामीसी 
॥ १९ ॥</p>
<p>ऐसें उभयहृदय ऐक्ययोगें । वारू न धरितां रागबागें 
।</p>
<p>अडणें उडणें सांडी वेगें । मग नाचों लागे मोकळा ॥ 
२२० ॥</p>
<p>ऐसें वश्य केलिया अश्वातें । मग कर्त्याचिया मनोगतें 
।</p>
<p>वारू नाचे काचेनि सुतें । यापरी मनातें दमावें ॥ 
२१ ॥</p>
<p>मनोजयो कीजे आपण । तोचि ’परमयोग’-कारण ।</p>
<p>हेंचि मागिले श्लोकीं निरूपण । तुज म्यां संपूर्ण 
सांगितलें ॥ २२ ॥</p>
<p>’नृदेहमाद्यं’ या श्लोकाचे अंतीं । कर्मवैराग्यद्वारा 
मुक्ती ।</p>
<p>आतां सांगितली हे स्थिती । उत्तमगतीं अभ्यासें 
॥ २३ ॥</p>
<p>मुख्यतः सांख्ययोगें माझी प्राप्ती । तें मी सांगेन 
तुजप्रती ।</p>
<p>मिथ्या संसाराची स्फुर्ती । ब्रह्मसंविती साचार 
॥ २४ ॥</p>
<p>हें ज्ञानगहन निरूपण । तुज मी सांगेन गुह्य ज्ञान 
।</p>
<p>जें असोनि त्रिगुणीं वर्तमान । अलिप्त जाण गुणकार्या 
॥ २५ ॥</p>
<p>’तुज मी सांगेन गुह्य ज्ञान’ । हें ऐकोनि देवाचें 
वचन ।</p>
<p>उद्धव स्वयेंचि झाला कान । अतिसावधान श्रवणार्थीं 
॥ २६ ॥</p>
<p>देखोनि उद्धवाचा अत्यादरु । आर्तचित्तचकोरचंद्रु 
।</p>
<p>निजज्ञानगुणसमुद्रु । काय यादवेंद्रु बोलिला ॥ 
२७ ॥</p>
<blockquote>
<p><br/></p>

<p>सांख्येन सर्वभावानां प्रतिलोमानुलोमतः ।</p>
<p>भवाप्ययावनुध्यायेन्मनो यावत्प्रसीदति ॥ २२ ॥
</p>
<p><br/></p>
</blockquote>

<p>जें सृष्टिपूर्वीं अलिप्त । तेंचि सृष्टि‌उदयीं 
सृष्टि‌आंत ।</p>
<p>महत्तत्त्वादि देहपर्यंत । तत्त्वीं अनुगत तेचि 
वस्तु ॥ २८ ॥</p>
<p>आणि सृष्टीच्या स्थितिविशेषीं । गुणकार्यातें 
तेंचि प्रकाशी ।</p>
<p>शेखीं गुणकार्यातें तेंचि ग्रासी । उरे अवशेषीं 
ते वस्तु ॥ २९ ॥</p>
<p>नग न घडतां सोनेंचि साचें । नग घडवितां सोनेंपण न 
वचे ।</p>
<p>नग मोडितां सोन्याचे । घडामोडीचें भय नाहीं ॥ २३० 
॥</p>
<p>मेघापूर्वीं शुद्ध गगन । मेघा सबाह्य गगन जाण ।</p>
<p>मेघ विराल्या गगनीं गगन । अलिप्त जाण संचलें ॥ ३१ 
॥</p>
<p>तेवीं उत्पत्तिस्थितिप्रळयांतीं । वस्तु संचली 
अलिप्तस्थितीं ।</p>
<p>तेहीविखींची उपपत्ती । उद्धवा तुजप्रती सांगेन 
॥ ३२ ॥</p>
<p>कुलाल जें जें भांडें घडित । त्यासी मृत्तिका नित्य 
व्याप्त ।</p>
<p>तेवीं जें जें तत्त्व उपजत । तें तें व्यापिजेत वस्तूनें 
॥ ३३ ॥</p>
<p>सागरीं जे जे उपजे लहरी । तिसी जळचि सबाह्यांतरीं 
।</p>
<p>तेवीं महत्तत्त्वादी देहवरी । सबाह्याभ्यंतरीं 
चिन्मात्र ॥ ३४ ॥</p>
<p>हो कां जो जो पदार्थ निफजे । तो आकाशें व्यापिजे 
सहजें ।</p>
<p>तेवीं जें जें तत्त्व उपजे । तें तें व्यापीजे चैतन्यें 
॥ ३५ ॥</p>
<p>अनुलोमें पाहतां यापरी । वस्तूवेगळें तिळभरी ।</p>
<p>कांहीं न दिसे बाहेरी । निजनिर्धारीं विचारितां 
॥ ३६ ॥</p>
<p>पृथ्वीपासूनि प्रकृतीवरी । लयो पाहतां प्रतिलोमेंकरीं 
।</p>
<p>जेवीं जळगारा जळाभीतरीं । तेवीं लयो चिन्मात्रीं 
तत्त्वांचा ॥ ३७ ॥</p>
<p>प्रकृत्यादि तत्त्वें प्रबळलीं । विकरोनि लया गेलीं 
।</p>
<p>वस्तु अलिप्तपणें संचली । नाहीं माखली अणुमात्र 
॥ ३८ ॥</p>
<p>एवं उत्पत्तिस्थितिप्रळयांत । वस्तु अविनाशी अलिप्त 
।</p>
<p>नित्य शुद्ध बुद्ध मुक्त । जाण निश्चित उद्धवा ॥ 
३९ ॥</p>
<p>ऐशा वस्तूच्या ठायीं भवजल्प । तो जाण पां मिथ्या 
आरोप ।</p>
<p>जेवीं दोरा‌अंगीं सर्प । वृथा भयकंप भ्रांतासी 
॥ २४० ॥</p>
<p>सर्प दवडोनि दोर शुद्ध । करावा ऐसा नाहीं बाध ।</p>
<p>एकला एक परमानंद । ऐसें गोविंद बोलिला ॥ ४१ ॥</p>
<p>ऐशिये वस्तूच्या ठायीं जाण । मन विसरे मनपण ।</p>
<p>येणें साधनें पैं जाण । होय ब्रह्म पूर्ण साधकु ॥ 
४२ ॥</p>
<p>हें परम अगाध साधन । ज्यासी नाटोपे गा जाण ।</p>
<p>त्याचें निश्चळ व्हावया मन । सुगम साधन देवो सांगे 
॥ ४३ ॥</p>

<blockquote>
<p><br/></p>

<p>निर्विण्णस्य विरक्तस्य पुरुषस्योक्तवेदिनः ।
</p>
<p>मनस्त्यजति दौरात्म्यं चिन्तितस्यानुचिन्तया 
॥ २३ ॥</p>
<p><br/></p>
</blockquote>

<p>जन्ममरणांचें महा‌आवर्त । भोगितां वैराग्यें अतिसंतप्त 
।</p>
<p>अत‌एव विषयीं विरक्त । जैसें विषयुक्त परमान्न 
॥ ४४ ॥</p>
<p>मघमघीत अमृतफळ । त्यावरी सर्पें घातली गरळ ।</p>
<p>तेवीं विषयमात्रीं सकळ । देखे केवळ महाबाधा ॥ ४५ 
॥</p>
<p>ऐसेनि विवेकें विवेकवंत । श्रद्धापूर्वक गुरुभक्त 
।</p>
<p>गुरूनें सांगितला जो अर्थ । तो हृदयांत विसरेना 
॥ ४६ ॥</p>
<p>गुरूनें बोधिला जो अर्थ । तो सदा हृदयीं असे ध्यात 
।</p>
<p>चित्तीं चिंतिलाचि जो अर्थ । तोचि असे चिंतित पुनः 
पुनः ॥ ४७ ॥</p>
<p>करितां प्रत्यग्‌वृत्तीं चिंतन । संकल्प विकल्प 
सांडी मन ।</p>
<p>त्यजोनियां देहाभिमान । ब्रह्मसंपन्न स्वयें होय 
॥ ४८ ॥</p>
<p>झालिया ब्रह्मसंपन्न । स्वरूपीं लीन होय मन ।</p>
<p>हाही एक उपावो जाण । न ठाके तरी आन अवधारीं ॥ ४९ ॥</p>
<blockquote>
<p><br/></p>

<p>यमादिभिर्योगपथैरान्वीक्षिक्या च विद्यया ।</p>
<p>ममार्चोपासनाभिर्वा नान्यैर्योग्यं स्मरेन्मनः 
॥ २४ ॥</p>
<p><br/></p>
</blockquote>

<p>त्यजोनियां सकळ भोग । यमनियमेंसीं योगमार्ग ।</p>
<p>आसनस्थ हो‌ऊनि चांग । दे मुद्रा साङ्ग ’अधारीं’ 
॥ २५० ॥</p>
<p>तेव्हां अपान ऊर्ध्वमुखें वाढे । जों वरता ’स्वाधिष्ठाना’ 
चढे ।</p>
<p>प्राण प्राणायामें अडे । तो मागुता मुरडे नाभिस्थाना 
॥ ५१ ॥</p>
<p>सम होतां प्राणापान । पिंडब्रह्मांडाचें शोधन ।
</p>
<p>स्वयें वायु करी गा आपण । मलक्षालन शरीरीं ॥ ५२ ॥
</p>
<p>कफ पित्त दोन्ही खाये । नाडींतें शोधीत जाये ।</p>
<p>जुने संचित मल पाहें । तेही लवलाहें निर्दळी ॥ ५३ 
॥</p>
<p>नवल वायूचें प्रबळ बळ । पिंडब्रह्मांडींचे सकळ 
मळ ।</p>
<p>धो‌ऊनि करी गा निर्मळ । पवित्रता केवळ महयोगें ॥ 
५४ ॥</p>
<p>तेथें प्रगटे रोगाची परवडी । महाविघ्नांची पडे 
उडी ।</p>
<p>धांवती विकल्पाच्या कोडी । सिद्धींची रोकडी नागवण 
पावे ॥ ५५ ॥</p>
<p>इतुकीं अंगीं आदळतां जाण । साधक न सांडी जैं आंगवण 
।</p>
<p>तैं सम होती प्राणापान । सत्य जाण उद्धवा ॥ ५६ ॥</p>
<p>प्राणापानांच्या मिळणीं । शक्ति चेतवे कुंडलिनी 
।</p>
<p>ते प्राणापानांतें घे‌उनि । सुषुम्नास्थानीं प्रवेशे 
॥ ५७ ॥</p>
<p>ते आद्यशक्ति अचाट । चढे पश्चिमेचा महाघाट ।</p>
<p>तेथें षड्चक्रांचा कडकडाट । पूर्वींच सपाट पवनें 
केला ॥ ५८ ॥</p>
<p>कुंडलिनी चालतां वाटा । चुकल्या आधिव्याधींच्या 
लाटा ।</p>
<p>बुजाल्या विकल्पांच्या वाटा । महाविघ्नांच्या 
झटा बाधूं न शकती ॥ ५९ ॥</p>
<p>साधितां उल्हाटशक्तिचे उलट । उघडे ब्रह्मरंघ्रींचें 
कपाट ।</p>
<p>तंव लोटले सहस्त्रदळाचे पाट । अतिचोखट चंद्रामृत 
॥ २६० ॥</p>
<p>तें प्राशूनि कुंडलिनी बाळा । संतोषें सांडी गरळा 
।</p>
<p>ते शरीरीं वोतली कळा । तेणें पालटला देहभाव ॥ ६१ 
॥</p>
<p>शरीराकारें वोतिली कळा । तेणें देहो दिसे अतिसोज्ज्वळा 
।</p>
<p>ना तो ब्रह्मरसाचा पुतळा । कीं उमलला कळा शांतिसुखाचा 
॥ ६२ ॥</p>
<p>जीवाचें जीवन मुसावलें । कीं ब्रह्मविद्येसी फळ 
आलें ।</p>
<p>ना ते चैतन्या कोंब निघाले । तैसे शोभले अवयव ॥ ६३ 
॥</p>
<p>त्या देहाचेनि लाघवें । जगाच्या डोळां सामावे ।
</p>
<p>जीवामाजीं वावरों पावे । निजस्वभावें सबाह्य ॥ 
६४ ॥</p>
<p>तो पवनाची करोनि पायरी । सुखें चाले गगनावरी ।</p>
<p>या नांव परम ’खेचरी’ । सिद्धेश्वरीं बोलिजे ॥ ६५ 
॥</p>
<p>त्याचिया अंगींचिया दीप्ती । खद्योतप्राय गभस्ती 
।</p>
<p>त्याचें चरणामृत वांछिती । अमरपति इंद्रचंद्र ॥ 
६६ ॥</p>
<p>क्रमूनी औटपीठ गोल्हाट । भ्रमरगुंफादि शेवट ।</p>
<p>भेदूनि सोहंहंसाचें पीठ । परमात्मा प्रकट हो‌ऊनि 
ठाके ॥ ६७ ॥</p>
<p>हा योगाभ्यासें योग गहन । अवचटें कोणा साधे जाण ।
</p>
<p>हा मार्ग गा अतिकठिण । स्वयें श्रीकृष्ण बोलिला 
॥ ६८ ॥</p>
<p>हेंचि मानतें श्रीकृष्णनाथा । तरी आन साधन न सांगता 
।</p>
<p>हा मूळश्लोकार्थ पाहातां । कळेल तत्त्वतां साधूंसी 
॥ ६९ ॥</p>
<p>हा ऐकतां अतिगोड वाटे । परी करितां काळीज फाटे ।</p>
<p>तरी न साधेचि महाहटें । येथ ठकले लाठे सुरनर ॥ २७० 
॥</p>
<p>असो हें अत्यंत कठिण । तुज मी सांगेन गा आन ।</p>
<p>’आन्वीक्षिकी’ विद्या जाण । त्वंपदशोधनविवेकु 
॥ ७१ ॥</p>
<p>तत्पदाहूनि वेगळा । पांचभौतिक तत्त्वांचा गोळा 
।</p>
<p>चुकोनि व्यापका सकळा । कोठें निपजला एकदेशी ॥ ७२ 
॥</p>
<p>अनादि मायाप्रवाहयोगें । तन्मात्राविषयसंगें 
।</p>
<p>मनाचेनि संकल्पपांगें । वेगळें सवेगें मानलें ॥ 
७३ ॥</p>
<p>मनें मानिला जो भेदु । त्यासी करावा अभेदबोधु ।</p>
<p>येचि अर्थीं स्वयें गोविंदु । विवेक विशदु दाखवी 
॥ ७४ ॥</p>
<p>पांचभौतिक शरीर खरें । तेथ पृथ्वी प्रत्यक्ष जळीं 
विरे ।</p>
<p>पृथ्वीचा गंध जळीं भरे । तैं पृथ्वी सरे निःशेष ॥ 
७५ ॥</p>
<p>त्या जळाचा जळरसु । शोधुनि जैं घे हुताशु ।</p>
<p>तैं जळाचा होयर्‍हासु । विरे निजनिःशेषु तेजतत्त्वीं 
॥ ७६ ॥</p>
<p>त्या तेजाचें कारणरूप । गिळी वायूचा पूर्ण प्रताप 
।</p>
<p>तेव्हां तेजाचें मावळे स्वरूप । वायूची झडप लागतां 
॥ ७७ ॥</p>
<p>त्या वायूचा स्पर्शगुण । नेतां गगनें हिरून ।</p>
<p>तेव्हां वायूचें नुरे भन । राहे मुसावोन गगनचि ॥ 
७८ ॥</p>
<p>केवळ गगना नुरे उरी । तें गुणकार्येंसीं रिघे अहंकारीं 
।</p>
<p>अहंकारु रिघे मायेमाझारीं । माया परमेश्वरीं मिथ्या 
होय ॥ ७९ ॥</p>
<p>रात्रि आपुलिया प्रौढीं । अंधारातें वाढवी वाढी 
।</p>
<p>तेथ नक्षत्रें खद्योत कोडी । मिरवती गाढीं निजतेजें 
॥ २८० ॥</p>
<p>ते रात्रि येतां सूर्यापुढें । स्वकार्येंसीं सगळी 
उडे ।</p>
<p>पाहों जातां मागेंपुढें । कोणीकडे असेना ॥ ८१ ॥</p>
<p>तेवीं परमेश्वरीं माया । कार्यकारणेंसीं गेली वायां 
।</p>
<p>मिथ्यात्वेंचि न ये आया । नुरेचि दिसावया मागमोसु 
॥ ८२ ॥</p>
<p>मायाप्रतिबिंबित चैतन्या । आणी ’जीव’ या अभिधाना 
।</p>
<p>ते माया गेलिया जाणा । होय जीवपणार्‍हासु ॥ ८३ ॥</p>
<p>बुडालें जीवशिवांचें भान । उडालें मनाचें मनपण 
।</p>
<p>कोंदलें चैतन्यघन । परम समाधान साधकां ॥ ८४ ॥</p>
<p>करितां त्वंपदाचें शोधन । होय तत्पदीं समाधान ।
</p>
<p>हे ’आन्वीक्षिकी विद्या’ जाण । विवेकसंपन्न पावती 
॥ ८५ ॥</p>
<p>न करितां योगसाधन । न लगे त्वंपदाचें शोधन ।</p>
<p>याहोनि सुलभ साधन । तुज मी आन सांगेन ॥ ८६ ॥</p>
<p>जेथ कष्ट करितां तरी थोडे । परी योगाचे सकळ फळ जोडे 
।</p>
<p>त्वंपदशोधन त्यापुढें । होय बापुडें लाजोनि ॥ ८७ 
॥</p>
<p>ते माझी गा निजभक्ति । माझ्या रामकृष्णादि ज्या 
मूर्तीं ।</p>
<p>पूजितां त्या अतिप्रीतीं । मी श्रीपती संतोषे ॥ 
८८ ॥</p>
<p>तेथें माझें श्रवण माझें कीर्तन । माझें नाम माझें 
स्मरण ।</p>
<p>माझें ध्यान माझें भजन । माझें चिंतन सर्वदा ॥ ८९ 
॥</p>
<p>हृदयीं माझें सदा ध्यान । मुखीं माझें नाम माझें 
स्तवन ।</p>
<p>श्रवणीं माझी कथ माझें कीर्तन । करीं माझें पूजन 
सर्वदा ॥ २९० ॥</p>
<p>चरणीं प्रदक्षिणा यात्रागमन । अष्टांगीं सर्वदा 
माझें नमन ।</p>
<p>ऐसें अनन्य माझें भजन । विनटलेंपण मद्‍भक्तिं ॥ 
९१ ॥</p>
<p>ऐसे विनटले जे माझे भजनीं । त्यांसी मी विकलों चक्रपाणी 
।</p>
<p>त्यांवेगळे पढियंतें कोणी । आन त्रिभुवनीं मज नाहीं 
॥ ९२ ॥</p>
<p>यापरी करितां माझें भजन । न लगे योगादिकांचें स्मरण 
।</p>
<p>मी भक्तिवेगळा श्रीकृष्ण । नातुडें जाण उद्धवा 
॥ ९३ ॥</p>
<p>अवचटें दैवगतीं येथ । योगियासी जैं घडे दुरित ।</p>
<p>तैं त्यासी न लगे कर्मप्रायश्चित । तेंचि सांगत 
श्रीकृष्ण ॥ ९४ ॥</p>
<blockquote>
<p><br/></p>

<p>यदि कुर्यात्‌ प्रमादेन योगी कर्म विगर्हितम्‌ 
।</p>
<p>योगेनैव दहेदंहो नान्यत्तत्र कदाचन ॥ २५ ॥</p>
<p><br/></p>
</blockquote>

<p>भक्तासी निंद्य कर्म न घडे । त्यासी मी राखता मागें 
पुढें ।</p>
<p>हें आलें गा योग्याकडे । तेथही घडे प्रमादें ॥ ९५ 
॥</p>
<p>प्रमादें घडलें जें पाप । त्याचा तीव्र अनुताप ।
</p>
<p>जेवीं दावाग्नीं पोळल्या सर्प । तैसा सकंप पापासी 
॥ ९६ ॥</p>
<p>गोमाशी लागतां सिंहासी । तो जेवीं झाडी सर्वांगासी 
।</p>
<p>तेवीं योगी देखोनि पापासी । जो अहर्निशीं अनुतापी 
॥ ९७ ॥</p>
<p>तेणें हो‌ऊनि सावचित्त । योगबळें निजयोगयुक्त ।
</p>
<p>पाप निर्दाळावें समस्त । हेंचि प्रायश्चित्त योगियासी 
॥ ९८ ॥</p>
<p>हे सांडोनियां योगस्थिती । जैं लावूं धांवे शेणमाती 
।</p>
<p>तैं नागवला गा निश्चितीं । नव्हेचि निष्कृती पापाची 
॥ ९९ ॥</p>
<p>हृदयीं नाहीं अनुतापवृत्ती । वरिवरी गा शास्त्रोक्तीं 
।</p>
<p>लावूं जातां शेणमाती । नव्हे निवृत्ती पापाची ॥ 
३०० ॥</p>
<p>माझें क्षणार्ध अनुसंधान । कोटि कल्मषां करी दहन 
।</p>
<p>तेथ इतरांचा केवा कोण । हें स्वयें श्रीकृष्ण बोलिला 
॥ १ ॥</p>
<p>ज्याचे अधिकारीं माझें ध्यान । सांडोनियां जाण 
।</p>
<p>प्रायश्चित्त सांगतां आन । लागे दूषण सांगत्यासी 
॥ २ ॥</p>
<p>यालागीं मुख्यत्वें जाण । येथ अधिकारचि प्रमाण 
।</p>
<p>येचिविखींचें निरूपण । श्रीनारायण सांगत ॥ ३ ॥</p>
<blockquote>
<p><br/></p>

<p>स्वे स्वेऽधिकारे या निष्ठा स गुणः परिकीर्तितः 
।</p>
<p>कर्मणां जात्यशुद्धानामनेन नियमः कृतः ।</p>
<p>गुणदोषविधानेन सङ्गानां त्याजनेच्छया ॥ २६ ॥</p>
<p><br/></p>
</blockquote>

<p>न प्रेरितां शास्त्रें श्रुतीं । विषयीं स्वाभाविक 
प्रवृत्ती ।</p>
<p>तिची करावया निवृत्ती । माझि वेदोक्ती प्रवर्तली 
॥ ४ ॥</p>
<p>एका‌एकीं विषयत्यजन । करावया अशक्त जन ।</p>
<p>त्यासी वेद दावी दोषगुण । त्यागावया जाण विषयांसी 
॥ ५ ॥</p>
<p>हे माता हे सहोदर । येथ करूं नये व्यभिचार ।</p>
<p>हे वेद न बोलता अधिकार । तैं यथेष्टाचार विषयांचा 
॥ ६ ॥</p>
<p>जेथवरी स्त्रीपुरुषव्यक्ती । तेथवरी कामासक्ती 
।</p>
<p>मी नेमितों ना वेदोक्ती । तैं व्यभिचारप्राप्ती 
अनिवार ॥ ७ ॥</p>
<p>सकळ स्त्रिया सांडून । त्यजूनियां इतर वर्ण ।</p>
<p>सवर्ण स्त्री वरावी आपण । अष्टवर्षा जाण नेमस्त 
॥ ८ ॥</p>
<p>तिचें वेदोक्त पाणिग्रहण । तेथ साक्षी अग्नि आणि 
ब्राह्मण ।</p>
<p>इतर स्त्रीयांची वाहूनि आण । स्वदारागमन विध्युक्त 
॥ ९ ॥</p>
<p>यापरी म्यां सकळ लोक । स्त्रीकामें अतिकामुक ।</p>
<p>स्वदारागमनें देख । केले एकमुख वेदोक्तीं ॥ ३१० 
॥</p>
<p>याचिपरी म्यां अन्नसंपर्क । वेदवादें नेमिले लोक 
।</p>
<p>येरवीं वर्णसंकर देख । होता आवश्यक वेदेंवीण ॥ ११ 
॥</p>
<p>तो चुकवावया वर्णसंकर । वर्णाश्रमांचा प्रकार ।
</p>
<p>वेद बोलिला साचार । विषयसंचार त्यागावया ॥ १२ ॥</p>
<p>विषयांची जे प्रवृत्ती । तेचि ’अविद्या’ बाधा निश्चितीं 
।</p>
<p>जे विषयांची अतिनिवृत्ती । ती नांव ’मुक्ति’ उद्धवा 
॥ १३ ॥</p>
<p>करावया विषयनिवृत्ती । वेदें द्योतिली कर्मप्रवृत्ती 
।</p>
<p>वर्णाश्रमाचारस्थिती । विषयासक्तिच्छेदक ॥ १४ 
॥</p>
<p>नित्य नैमित्तिक कर्मतंत्र । नाना गुणदोषप्रकार 
।</p>
<p>वेदें द्योतिले स्वाधिकार । विरक्त नर व्हावया 
॥ १५ ॥</p>
<p>स्वकर्में होय चित्तशुद्धी । तेणें वैराग्य उपजे 
त्रिशुद्धी ।</p>
<p>वैराग्य विषयावस्था छेदि । गुणकार्या‌उपाधी रजतम 
हे ॥ १६ ॥</p>
<p>तेव्हां उरे शुद्ध-सत्त्वगुण । तेथें प्रकटे गुरुभजन 
।</p>
<p>गुरुभजनास्तव जाण । ज्ञान विज्ञान घर रिघे ॥ १७ ॥
</p>
<p>पूर्ण करितां भगवद्‍भक्ति । तै गुरुभजनीं अधिकारप्राप्ती 
।</p>
<p>सद्‍गुरुमहिमा सांगों किति । मी आज्ञावर्ती गुरुचा 
॥ १८ ॥</p>
<p>गुरु ज्यावरी अनुग्रहो करी । त्यासी मी भगवंत उद्धरीं 
।</p>
<p>आदरें वा‌ऊनियां शिरीं । निज‍ऐश्वर्यावरी बैसवीं 
॥ १९ ॥</p>
<p>गुरु परमात्मा परेशु । ऐसा जयाचा विश्वासु ।</p>
<p>त्याचा अंकिला मी हृषीकेशु । जो जगदीशु जगाचा ॥ ३२० 
॥</p>
<p>जेथ मी अंकित झालों आपण । तेथ समाधीसीं ज्ञानविज्ञान 
।</p>
<p>वोळंगे गुरुभक्ताचें अंगण । तेथ केवा कोण सिद्धींचा 
॥ २१ ॥</p>
<p>त्या गुरुचें करूनि हेळण । जो करी माझें भजन ।</p>
<p>तेणें विखेंसीं मिष्टान्न । मज भोजन घातलें ॥ २२ 
॥</p>
<p>तोंडीं घास डो‌ईं टोला । ऐसा भजनार्थ तो झाला ।</p>
<p>तो जाण सर्वस्वें नागवला । वैरी आपला आपणचि ॥ २३ 
॥</p>
<p>येथवरी गुरूचें महिमान । माझेनि वेदें द्योतिलें 
जाण ।</p>
<p>करूनि विषयनिर्दळण । स्वाधिकारें जन तरावया ॥ २४ 
॥</p>
<p>यालागीं ज्यासी जो अधिकार । तो तेणें नुल्लंघावा 
अणुमात्र ।</p>
<p>ह वेदें केला निजनिर्धार । स्वकर्में नर तरावया 
॥ २५ ॥</p>
<p>तरी म्हणशी कर्मचि पावन । हेंही सर्वथा न घडे जाण 
।</p>
<p>स्वाधिकारेंवीण कर्माचरण । तें अतिदारुण बाधक ॥ 
२६ ॥</p>
<p>संन्यास करी गृहस्थधर्म । तें त्यासी वोडवलें अकर्म 
।</p>
<p>गृहस्थ करी करपात्रकर्म । तेचि अधर्म तयासी ॥ २७ 
॥</p>
<p>हितासी वोखद घेतां जाण । त्याचें चुकलिया अनुपान 
।</p>
<p>तेंचि अन्यथा होय आपण । पीडी दारुण मरणांत ॥ २८ ॥
</p>
<p>तैसें अनाधिकारें करितां कर्म । तेंचि बाधक होय 
परम ।</p>
<p>हें वेदें जाणोनियां वर्म । स्वधर्म सुगम नेमिले 
॥ २९ ॥</p>
<p>स्वाधिकारें स्वधर्मनिष्ठा । हाचि पुरुषाचा गुण 
मोठा ।</p>
<p>तेणें फिटे गुणकर्ममळकटा । प्रिय वैकुंठा तो होय 
॥ ३३० ॥</p>
<p>वेदें बोलिला जो गुण । तो अंगीकारावा आपण ।</p>
<p>वेदें ठेविलें ज्यासी दूषण । तें सर्वथा जाण त्यजावें 
॥ ३१ ॥</p>
<p>हेंचि गुणदोषलक्षण । करितां वेदविवंचन ।</p>
<p>गुंतले गा अतिसज्ञान । माझे कृपेवीण वेदार्थ न कळे 
॥ ३२ ॥</p>
<p>निषेधमुखेंकरितां त्यागु । वेद त्यागवी विषयसंगु 
।</p>
<p>हें वर्म जाणोनि जो चांगु । तो होय निःसंगु महायोगी 
॥ ३३ ॥</p>
<p>उद्धवा हें वेदतत्त्वसार । तुज म्यां सांगितलें 
साचार ।</p>
<p>ज्यालागीं शिणताति सुरनर । ऋषीश्वर तपस्वी ॥ ३४ 
॥</p>
<p>परी माझे कृपेवीण सर्वथा । हें न ये कोणाचिये हाता 
।</p>
<p>तें तुज म्यां सांगितलें आतां । तुझे हितार्था निजगुह्य 
॥ ३५ ॥</p>
<p>मागें म्यां केलें निरूपण । गुणदोष देखणें तो दोष 
जाण ।</p>
<p>त्याचेंही विशद विवेचन । तुज मीं संपूर्ण सांगितलें 
॥ ३६ ॥</p>
<p>पराचा देखावा दोषगुण । हें नाहीं नाहीं माझें वेदवचन 
।</p>
<p>दोष त्यजोनियां आपण । घ्यावा गुण हा वेदार्थ ॥ ३७ 
॥</p>
<p>त्यजोनि पराचे दोषगुण । स्वयें गुण घ्यावा आपण ।
</p>
<p>हेंही माझे कृपेवीण । नव्हे जाण उद्धवा ॥ ३८ ॥</p>
<p>न देखोनि पराचे दोषगुण । स्वयें हो‌इजे ब्रह्मसंपन्न 
।</p>
<p>म्हणशी ऐशी कृपा परिपूर्ण । केवीं आपण लाहिजे ॥ ३९ 
॥</p>
<p>तेचिविखींचें निरूपण । कृपेनें सांगताहे श्रीकृष्ण 
।</p>
<p>माझे कृपेचें आयतन । उद्धवा जाण मद्‍भक्ती ॥ ३४० 
॥</p>
<blockquote>
<p><br/></p>

<p>जातश्रद्धो मत्कथासु निर्विण्णः सर्वकर्मसु ।
</p>
<p>वेद दुःखात्मकान्‌ कामान्‌ परित्यागेऽप्यनीश्वरः 
॥ २७ ॥</p>
<p><br/></p>
</blockquote>

<p>माझे कथेचेनि श्रवणें । उठी संसाराचें धरणें ।</p>
<p>ऐसा विश्वासु धरिला ज्याणें । जीवेंप्राणें निश्चितीं 
॥ ४१ ॥</p>
<p>म्हणे अर्धोदकीं प्राणांतीं । जैं हरिकथा आठवे 
चित्तीं ।</p>
<p>तैं उठे जन्ममरणपंक्ती । येथवरी भक्ति मत्कथेची 
॥ ४२ ॥</p>
<p>ऐशिया भावार्थाचे स्थिती । अनिवार उपजे विरक्ती 
।</p>
<p>नावडे कर्माची प्रवृत्ती । विषयासक्ती नावडे ॥ 
४३ ॥</p>
<p>नावडे इतर कथावदंती । नावडे लौकिकाची प्रीती ।</p>
<p>परी निःशेष त्यागाप्रती । सामर्थ्यशक्ति ज्या नाहीं 
॥ ४४ ॥</p>
<p>तेणें अनन्यभावें जाण । अत्यादरें करावें भजन ।
</p>
<p>येचिविखींचें निरुपण । स्वमुखे श्रीकृष्ण सांगत 
॥ ४५ ॥</p>
<blockquote>
<p><br/></p>

<p>ततो भजेत मां प्रीतः श्रद्धालुर्दृढनिश्चयः ।</p>
<p>जुषमाणश्च तान्कामान्दुःखोदर्कांश्च गर्हयन्‌ 
॥ २८ ॥</p>
<p><br/></p>
</blockquote>

<p>त्यागवया नाहीं सामर्थ्यशक्ती । त्यासी विषयभोग 
जेव्हां येती ।</p>
<p>ते भोगी ऐशिया रीतीं । जेवीं श्रृंगारिती सुळीं 
द्यावया ॥ ४६ ॥</p>
<p>त्यांसी केळें साखर चोखटी । दूधतूप लावितां ओठीं 
।</p>
<p>शूळ भरेल या भोगापाठीं । तो धाक पोटीं धुकधुकीं ॥ 
४७ ॥</p>
<p>तेवीं विषय भोगितां जाण । पुढें निरय अतिदारुण ।
</p>
<p>मज कां विसरला नारायण । मधुसूदन माधव ॥ ४८ ॥</p>
<p>मी पडिलों विषयबंदिखानीं । वेगीं पावें गरुडा वळंघोनी 
।</p>
<p>कृपाळुवा चक्रपाणी । मजलागोनी सोडवीं ॥ ४९ ॥</p>
<p>विषयमहाग्रहाचे तोंडीं । मी सांपडलों बडिशपिंडी 
।</p>
<p>गजेंद्राचेपरी तांतडीं । घालीं उडी मजलागी ॥ ३५० 
॥</p>
<p>धांव पाव गा गोविंदा । निवारीं माझी विषयबाधा ।</p>
<p>उपेक्षूं नको मुकुंदा । घे‌ऊनि गदा धांव वेगीं ॥ 
५१ ॥</p>
<p>तूं अडलियांचा सहाकारी । भक्तकाजकैवारी ।</p>
<p>मज बुडतां विषयसागरीं । वेगे उद्धरीं गोविंदा ॥ 
५२ ॥</p>
<p>मी पडिलों विषयसागरीं । बुडविलों कामलोभलहरीं ।
</p>
<p>क्रोधें विसंचिलों भारी । अभिमानसुसरीं गिळियेलों 
॥ ५३ ॥</p>
<p>तूं दीनदयाळ श्रीहरी । हें आपुलें बिरुद साच करीं 
।</p>
<p>मज दीनातें उद्धरीं । निजबोधकरीं धरोनियां ॥ ५४ 
॥</p>
<p>हे विषयबाधा अतिगहन । कां पां न पवे जनार्दन ।</p>
<p>येणें अट्टहासें जाण । करी स्मरण हरीचें ॥ ५५ ॥</p>
<p>न सुटे विषयवज्रमिठी । पडिलों कामदंष्ट्रांचिये 
पोटीं ।</p>
<p>कांहीं केलिया न सुटे मिठी । आतां जगजेठी धांव वेगीं 
॥ ५६ ॥</p>
<p>ऐसा निजभक्तांचा धांवा । क्षणही मज न साहवे उद्धवा 
।</p>
<p>माझी कृपा होय तेव्हां । पूर्ण स्वभावा अनुतापें 
॥ ५७ ॥</p>
<p>उद्धवा जेथ अनुताप नाहीं । तेथ माझी कृपा नव्हे कहीं 
।</p>
<p>कृपेचें वर्म हेंच पाहीं । जैं अनुताप देहीं अनिवार 
॥ ५८ ॥</p>
<p>माझे कृपेवीण निश्चितीं । कदा नुपजे माझी भक्ती 
।</p>
<p>माझी झालिया कृपाप्राप्ती । अनन्यभक्ती तो करी 
॥ ५९ ॥</p>
<p>माझे कृपेचें लक्षण । प्राप्त विषय भोगितां जाण 
।</p>
<p>न तुटे माझें अनन्य भजन । ’पूर्ण कृपा’ जाय या नांव 
॥ ३६० ॥</p>
<p>मग चढत्या वाढत्यां प्रीतीं । नीच नवी करी माझी भक्ती 
।</p>
<p>देह गेह स्त्री पुत्र संपत्ती । वेंची माझे प्रीतीं 
धनधान्य ॥ ६१ ॥</p>
<p>माझे भक्तिलागीं आपण । सर्वस्व वेंची हें नवल कोण 
।</p>
<p>स्वयें वंचीना जीवप्राण । ऐसें अनन्यभजन सर्वदा 
॥ ६२ ॥</p>
<p>माझ्या भजनाची अतिप्रीती । स्मरण न सांडी अहोरातीं 
।</p>
<p>माझा विसर न पडे चित्तीं । त्याची फळप्राप्ती हरि 
सांगे ॥ ६३ ॥</p>
<blockquote>
<p><br/></p>

<p>प्रोक्तेन भक्तियोगेन भजतो माऽसकृन्मुनेः ।</p>
<p>कामा हृदय्या नश्यन्ति सर्वे मयि हृदि स्थिते ॥ 
२९ ॥</p>
<p><br/></p>
</blockquote>

<p>माझी जे कां निजभक्ती । मागां सांगितली तुजप्रती 
।</p>
<p>त्या हातवटिया मीं श्रीपती । यजिलों अतिप्रीतीं 
वारंवार ॥ ६४ ॥</p>
<p>पळपळ क्षणक्षण । माझें न विसरत स्मरण ।</p>
<p>करिती अनन्य भजन । मदर्पण तें मीचि ॥ ६५ ॥</p>
<p>दिवसदिवसां चढोवढी । अनिवार प्रीति वाढे गाढी ।
</p>
<p>लागतां नीच नवी गोडी । भजे आवडीं पुनः पुनः ॥ ६६ ॥
</p>
<p>केलीचि भक्ती करितां । उबगु न ये सर्वथा ।</p>
<p>अधिक हर्ष वाटे चित्ता । उल्हासता मद्‍भजनीं ॥ ६७ 
॥</p>
<p>मज आकळूनि आपले मनीं । मनींहोनि प्रीति भजनीं ।</p>
<p>तेथ सकळ काम जाती नासोनी । जेवीं कां तरणीं खद्योत 
॥ ६८ ॥</p>
<p>जेवीं कां केसरी देखोनी । मदगजां होय भंगणी ।</p>
<p>तेवीं काम जाती हृदयींहूनी । मी चक्रपाणी प्रकटल्या 
॥ ६९ ॥</p>
<p>’मी प्रकटलों’ ऐसें म्हणतां । लाज लागेल या वचनार्था 
।</p>
<p>मजवीण ठावो नाहीं रिता । ’प्रकटलों’ आतां म्हणे 
कोण ॥ ३७० ॥</p>
<p>उद्धवा जाण तत्त्वतां । मी सदा हृदयीं वसता ।</p>
<p>भक्तांची भ्रांती जातां । मी स्वभावतां प्रकटचि 
॥ ७१ ॥</p>
<p>भक्तीं करूनि माझी भक्ती । नाशिली गा निजभ्रांती 
।</p>
<p>तेथ स्वयंभ मी श्रीपती । सहजस्थितीं प्रकटचि ॥ ७२ 
॥</p>
<p>मी हृदयीं प्रकटल्यापुढें । भक्तांसी अलभ्य लाभ 
जोडे ।</p>
<p>फिटे संसाराचें सांकडें । ऐक पां फाडोवाडें सांगेन 
॥ ७३ ॥</p>
<blockquote>
<p><br/></p>

<p>भिद्यते ह्रदयग्रन्थिश्छिद्यन्ते सर्वसंशयाः 
।</p>
<p>क्षीयन्ते चास्य कर्माणि मयि दृष्टेऽखिलात्मनि 
॥ ३० ॥</p>
<p><br/></p>
</blockquote>

<p>उद्धवा मी ज्यासी हृदयीं भेटें । तो मी हृदयमाजीं 
न संठें ।</p>
<p>सर्वात्मा सर्वरूपें प्रकटें । नव्हे धाकुटें स्वरूप 
माझें ॥ ७४ ॥</p>
<p>ऐसा मी प्रकटलियापाठिं । संसारुचि न पडे दिठीं ।
</p>
<p>मावळे गुणेंसी भेदत्रिपुटी । पळे उठा‌उठी भवभय 
॥ ७५ ॥</p>
<p>लागतां सूर्याचे किरण । घृताचें नासे कठिणपण ।</p>
<p>तेवीं मी प्रकटल्या नारायण । न फोडितां जाण लिंगदेह 
नाशे ॥ ७६ ॥</p>
<p>धु‌ई दाटली चहूंकडे । ते चंडवातें तत्काळ उडे ।</p>
<p>तेवीं माझ्या स्वप्रकाशापुढें । वासनेचें उपडे 
समूळ जाळ ॥ ७७ ॥</p>
<p>समूळ उपडितां वासनेसी । संशय निमे जीवेंभावेंसीं 
।</p>
<p>तेथ क्षयो झाला कर्मासी । जेवीं रवीपाशीं अंधारें 
॥ ७८ ॥</p>
<p>तेवीं गुण नासती स्वकार्येंसीं । अविद्या नासे 
अज्ञानेंसीं ।</p>
<p>जीव नासे शिवपणेंसीं । चिदचिद्‍ग्रंथीसीं अहंकारु 
॥ ७९ ॥</p>
<p>तेथ सोहंहंसाची बोळवण । न करितांचि जाहली जाण ।</p>
<p>भेणें पळाले जन्ममरण । पडलें शून्य संसारा ॥ ३८० 
॥</p>
<p>यापरी भक्तियोगें गहन । माझें करूनियां भजन ।</p>
<p>भक्त पावले समाधान । ऐसेनि जाण निजभजनें ॥ ८१ ॥</p>
<p>एवं भक्ति-ज्ञान-कर्मयोग । या तिहीं योगांचा विभाग 
।</p>
<p>तुज म्यां सांगितला साङ्ग । हें वर्म चांग मत्प्राप्ती 
॥ ८२ ॥</p>
<p>येथ विशेषें माझी भक्ति । न पाहे साह्य सांगाती ।
</p>
<p>नव्हे आणिकांची पंगिस्ती । साधी मत्प्राप्ती अंगोवांगीं 
॥ ८३ ॥</p>
<p>न करितां माझें भजन । सर्वथा नुपजे माझें ज्ञान ।
</p>
<p>कर्म न करितां मदर्पण । तेंचि जाण अकर्म ॥ ८४ ॥</p>
<p>यालागीं मुख्य जें निजज्ञान । तें अपेक्षी माझें 
भजन ।</p>
<p>तेथ कर्म बापुडें रंक जाण । भजनेंवीण सरेना ॥ ८५ 
॥</p>
<p>एवं ज्ञान कर्में परमार्थीं । माझे भक्तिस्तव होती 
सरतीं ।</p>
<p>ते भक्तिची निजख्याती । ऐक तुजप्रती सांगेन ॥ ८६ 
॥</p>
<blockquote>
<p><br/></p>

<p>तस्मान्मद्‍भक्तियुक्तस्य योगिनो वै मदात्मनः 
।</p>
<p>न ज्ञानं न च वैराग्यं प्रायः श्रेयो भवेदिह ॥ ३१ 
॥</p>
<p><br/></p>
</blockquote>

<p>करूं नेणे कर्माचरण । न साधितां वैराग्यज्ञान ।
</p>
<p>भावें करितां माझें भजन । माझ्या स्वरूपीं मन ठेवूनी 
॥ ८७ ॥</p>
<p>तेथ ज्ञानकर्मादिकें जाण । मुख्य वैराग्यही आपण 
।</p>
<p>मद्‍भक्तीसी येती लोटांगण । चरणां शरण पैं येती 
॥ ८८ ॥</p>
<p>शरण येणें हें कायशी गोठी । केवळ जन्मती भक्तीच्या 
पोटीं ।</p>
<p>मग लडेवाळें घालूनि मिठी । स्वानंदाची गोमटी मागती 
गोडी ॥ ८९ ॥</p>
<p>एवं भक्ति आपुले अंकीं जाण । करी ज्ञानादिकांचे 
लालन ।</p>
<p>परमानंद पाजूनि पूर्ण । करी पालन निजांगें ॥ ३९० 
॥</p>
<p>ते आतुडल्या माझी भक्ति । ज्ञानादिकें कामारी होती 
।</p>
<p>तेचिविखींची उपपत्ती । स्वयें श्रीपती सांगत ॥ 
९१ ॥</p>
<blockquote>
<p><br/></p>

<p>यत्कर्मभिर्यत्तपसा ज्ञानवैराग्यतश्च यत्‌ ।</p>
<p>योगेन दानधर्मेण श्रेयोभिरितरैरपि ॥ ३२ ॥</p>
<p>सर्वं मद्‍भक्तियोगेन मद्‍भक्तो लभतेऽञ्जसा</p>
<p>स्वर्गापवर्गं मद्धाम कथाञ्चिद्यदि वाञ्छति ॥ 
३३ ॥</p>
<p><br/></p>
</blockquote>

<p>जें पाविजे स्वधर्मकर्मादरें । जें पाविजे निर्बंध 
तपाचारें ।</p>
<p>जें सांख्यज्ञानविचारें । पाविजे निर्धारें जें 
वस्तु ॥ ९२ ॥</p>
<p>जें पाविजे विषयत्यागे । जें पाविजे अष्टांगयोगें 
।</p>
<p>जें वातांबुपर्णाशनभोगें । जें दानप्रसंगें पाविजे 
॥ ९३ ॥</p>
<p>जें साधें वेदाध्ययनें । जें साधे सत्यवचनें ।</p>
<p>जें साधे अनेकीं साधनें । तें मद्‍भजनें पाविजे 
॥ ९४ ॥</p>
<p>हें न सोशितां साधनसांकडें । नुल्लंघितां गिरिकपाटकडे 
।</p>
<p>हीं सकळ फळें येती दारापुढें । जैं माझी आतुडे निजभक्ति 
॥ ९५ ॥</p>
<p>उद्धवा तूं म्हणसी जाण । ऐशी ते तुझी भक्ति कोण ।
</p>
<p>ब्रह्मभावें जें गुरुभजन । ते भक्तिचा पूर्ण हा 
प्रतापु ॥ ९६ ॥</p>
<p>सद्‍गुरुभजनापरती । साधकांसी नाहीं प्राप्ती ।
</p>
<p>मी भगवंत करीं गुरुभक्ति । इतरांचा किती पवाडु ॥ 
९७ ॥</p>
<p>मीही सद्‍गुरुचेनि धर्में । पावलों एवढिये महिमे 
।</p>
<p>त्या सद्‍गुरूचे गुरु गरिमे । कोणे उपमे उपमावें 
॥ ९८ ॥</p>
<p>जे गुरुब्रह्म अभेदभक्त । अवचटें अणुमात्र वांछित 
।</p>
<p>तैं वैकुंठादि समस्त । मी त्यांसी देत स्वर्गापवर्ग 
॥ ९९ ॥</p>
<p>हेंही बोलतां अत्यंत थोडें । मी त्यांच्या भजनसुरवाडें 
।</p>
<p>भुललों गा वाडेंकोडें । त्यां मागेंपुढें सदा तिष्ठें 
॥ ४०० ॥</p>
<p>मद्‍भक्त नैराश्यें अतिगाढे । ते मागतील हें कदा 
न घडे ।</p>
<p>तेंही लक्षण तुजपुढें । अतिनिवाडें सांगेन ॥ १ ॥
</p>
<blockquote>
<p><br/></p>

<p>न किञ्चित्साधवो धीरा भक्ता ह्येकान्तिनो मम ।</p>
<p>वाच्छन्त्यपि मया दत्तं कैवल्यमपुनर्भवम्‌ ॥ ३४ 
॥</p>
<p><br/></p>
</blockquote>

<p>ज्यासी नघेणेंपणाचा प्रबोधु । साचार झाला अतिविशादु 
।</p>
<p>ऐसा निरपेक्ष जो शुद्धु । तो सत्य साधु मज मान्या 
॥ २ ॥</p>
<p>ज्याच्या ठायीं निरपेक्षता । धैर्य त्याचे चरण 
वंदी माथां ।</p>
<p>ज्याच्या ठायीं अधीरता । तेथ निरपेक्षता असेना 
॥ ३ ॥</p>
<p>कोटिजन्में बोधु जोडे । तैं हे निरपेक्षता आतुडे 
।</p>
<p>निरपेक्षतेवरुतें चढे । ऐसें नाहीं फुडें साधन 
॥ ४ ॥</p>
<p>ऐशिये निरपेक्षताप्राप्तीं । माझ्या भजनीं अतिप्रीती 
।</p>
<p>ती लाभे माझी चौथी भक्ती । जीसी ’एकांती’ म्हणे वेदु 
॥ ५ ॥</p>
<p>ऐक एकान्तभक्तीची मातु । देवाभक्तांसी होय एकांतु 
।</p>
<p>भक्त रिघे देवा‌आंतु । देव भक्तांतु सबाह्य ॥ ६ ॥
</p>
<p>ऐसें अभेद माझें भजन । या नांव ’एकान्तभक्ति’ जाण 
।</p>
<p>मजवेगळें कांहीं भिन्न । न देखे आन जगामाजीं ॥ ७ 
॥</p>
<p>त्यांसी चहूं पुरुषार्थेंसीं मुक्ति । मी स्वयें 
देताहें श्रीपती ।</p>
<p>ते दुरोनि दृष्टीं न पाहाती । मा धरिती हातीं हें 
कदा न घडे ॥ ८ ॥</p>
<p>ते स्वमुखें कांहीं मागती । हें न घडे कदा कल्पांतीं 
।</p>
<p>सांडुनि माझी एकांतभक्ति । कैवल्य न घेती ते निजभक्त 
॥ ९ ॥</p>
<p>मोक्षही न घ्यावया कोण भावो । त्याचाही मथित अभिप्रावो 
।</p>
<p>स्वयें सांगे देवाधिदेवो । अगम्य पहा हो श्रुतिशास्त्रां 
॥ ४१० ॥</p>
<blockquote>
<p><br/></p>

<p>नैरपेक्ष्यं परं प्राहुर्निःश्रेयसमनल्पकम्‌ 
।</p>
<p>तस्मान्निराशिषो भक्तिर्निरपेक्षस्य मे भवेत्‌ 
॥ ३५ ॥</p>
<p><br/></p>
</blockquote>

<p>जो निरपेक्ष निर्विशेष । तो मज पूज्य महापुरुष ।
</p>
<p>मोक्ष्य त्याचे दृष्टीं भूस । धन्य नैराश्य तिहीं 
लोकीं ॥ ११ ॥</p>
<p>ऐक निरपेक्षतेचा उत्कृष्ट । तेथ चारी पुरुषार्थ 
फळकट ।</p>
<p>वैकुंठकैलासादि श्रेष्ठ । ते पायवाट निरपेक्षा 
॥ १२ ॥</p>
<p>निरपेक्षापाशीं जण । वोळंगे येती सुरगण ।</p>
<p>तेथ ऋद्धिसिद्धींचा पाड कोण । वोळंगे अंगण कळिकाळ 
॥ १३ ॥</p>
<p>स्वयें महादेव आपण । सर्वस्वें करी निंबलोण ।</p>
<p>श्रियेसहित मी आपण । अंकित जाण तयाचा ॥ १४ ॥</p>
<p>निरपेक्ष जो माझा भक्त । जो मजसमान समर्थ ।</p>
<p>हेंही बोलणें अहाच येथ । तो मीचि निश्चित चिद्‌रूपें 
॥ १५ ॥</p>
<p>मी परमात्मा परमानंद । भक्त मद्‍भजनें शुद्ध स्वानंद 
।</p>
<p>दोघे अभेदें स्वानंदकंद । सच्चिदानंद निजरूपें 
॥ १६ ॥</p>
<p>ऐसे मद्‍भावें भक्त संपन्न । ते न देखती दोषगुण ।
</p>
<p>तेचिविखींचें निरूपण । स्वयें श्रीकृष्ण सांगत 
॥ १७ ॥</p>
<blockquote>
<p><br/></p>

<p>न मय्येकान्तभक्तानां गुणदोषोद्‍भवा गुणाः ।</p>
<p>साधूनां समचित्तानां बुद्धेः परमुपेयुषाम्‌ ॥ 
३६ ॥</p>
<p><br/></p>
</blockquote>

<p>जो न देखे विषयभेदु । ज्यासी समत्वाचा निजबोधु ।
</p>
<p>तोचि बोलिजे ’ शुद्ध साधू ’ । परमानंदु मद्‍भजनें 
॥ १८ ॥</p>
<p>मी एक परमात्मा सर्व भूतीं । न देखे द्वैताची प्रतीती 
।</p>
<p>ऐशी ज्याची भजनस्थिती । ’एकांतभक्ति’ त्या नांव 
॥ १९ ॥</p>
<p>सदा समभावें एकाग्र । माझ्या भजतीं अतितत्पर ।</p>
<p>ते प्रकृतीचे परपार । पावले साचार मद्‌रूपीं ॥ ४२० 
॥</p>
<p>ऐसे मद्‍भावें भक्त परिपूर्ण । ते न देखने दोषगुण 
।</p>
<p>उद्धवा म्यां हे निजखूण । पूर्वी तुज जाण सांगितली 
॥ २१ ॥</p>
<p>साकरेची साली फेडणें । कीं कापुराचा कोंडा काढणें 
।</p>
<p>रत्‍नदीपाची काजळी फेडणें । तेवीं गुणदोष देखणें 
सृष्टीमाजीं ॥ २२ ॥</p>
<p>ज्याचा घ्यावा अवगुण । मुख्य अवगुणी मी आपण ।</p>
<p>ज्याचा घ्यावा उत्तम गुण । तोही जाण मद्‌रूप ॥ २३ 
॥</p>
<p>यापरी भक्तजगजेठी । मद्‌रूपें देखे सकळ सृष्टी 
।</p>
<p>त्यासी गुणदोषांची गोष्टी । न पडे दृष्टीं सर्वथा 
॥ २४ ॥</p>
<p>गुणदोष न देखावे जाण । हेंचि साधनीं मुख्य साधन ।
</p>
<p>येचि अर्थींचें निरूपण । आदरें श्रीकृष्ण सांगत 
॥ २५ ॥</p>
<blockquote>
<p><br/></p>

<p>एवमेतान्मयाऽऽदिष्टाननुतिष्ठन्ति मे पथः ।</p>
<p>क्षेमं विन्दति मत्स्थानं यद्‍ब्रह्म परमं विदुः 
॥ ३७ ॥</p>
<p>इति श्रीभागवते महापुराणे पारमहंस्यां संहितायामेकादशस्कन्धे 
विंशोऽध्यायः ॥ २० ॥</p>
<p><br/></p>
</blockquote>

<p>उद्धवा यापरी जाण । म्यां वेदवादें आपण ।</p>
<p>उपदेशिले गा जन । भक्तिज्ञानकर्मयोगें ॥ २६ ॥</p>
<p>कर्मेंचि कर्मे छेदिजेती । ऐशी ’कर्मयोगाची’ गती 
।</p>
<p>स्वधर्मकर्में माझी प्राप्ती । ते म्यां तुजप्रती 
सांगितली ॥ २७ ॥</p>
<p>नित्यानित्यविवंचन । करूनि अनित्यनिर्दळण ।</p>
<p>हें ’ज्ञानयोगाचें’ लक्षण । तुज म्यां संपूर्ण 
सांगितलें ॥ २८ ॥</p>
<p>तैशीच करितां ’माझी भक्ती’ । सकळ फळें पायां लागती 
।</p>
<p>भक्तांसी अनायासें माझी प्राप्ती । हेंही तुजप्रती 
सांगितलें ॥ २९ ॥</p>
<p>अधिकारभेदेंसीं साङ्ग । त्रिकांड त्रिविध वेदमार्ग 
।</p>
<p>माझे प्राप्तीलागीं चांग । विशद विभाग म्यां केले 
॥ ४३० ॥</p>
<p>म्यां सांगितल्या‌ऐसें जाण । जो वेदमार्गें करी 
अनुष्ठान ।</p>
<p>तो माझी प्राप्ती पावे संपूर्ण । सगुण निर्गुण यथारुची 
॥ ३१ ॥</p>
<p>सगुणसाक्षात्कार जो येथ । तें पंचरात्रागम-मत ।
</p>
<p>वैकुंठचि मुख्य म्हणत । हें मत निश्चित तयांचें 
॥ ३२ ॥</p>
<p>सप्तावरणांबाहेरी । मायावरणाभीतरीं ।</p>
<p>वैकुंठ रचिलें श्रीहरीं । हें बोलिजे निर्धारीं 
वेदान्ती ॥ ३३ ॥</p>
<p>तेथ आगमाचें मनोगत । माया ते ’भगवल्लीला’ म्हणत 
।</p>
<p>स्वलीला वैकुंठ रची भगवंत । क्षयो तेथ असेना ॥ ३४ 
॥</p>
<p>जेथ लीलाविग्रही मेघश्याम । स्वयें वसे पुरुषोत्तम 
।</p>
<p>तेथ नाहीं गुण काळ कर्म । मायादि भ्रम रिघेना ॥ ३५ 
॥</p>
<p>एवं जन्मक्षयातीत । वैकुंठ अक्षयी निज नित्य ।</p>
<p>तेथ पावले ते नित्यमुक्त । हें ’आगत-मत’ उद्धवा ॥ 
३६ ॥</p>
<p>मंत्रें आराध्यदैवतें प्रसन्नें । हें वेदार्थियांचें 
बोलणें ।</p>
<p>तें म्यां तुजप्रती अनुसंधानें । बोलिलों जाणें 
उद्धवा ॥ ३७ ॥</p>
<p>भावार्थभक्तींचे लक्षण । ते प्रसन्नतेची खूण ।</p>
<p>हें पूर्वीं केलें निरूपण । निरुतें जाण उद्धवा 
॥ ३८ ॥</p>
<p>ते अर्थीं वेदांती म्हणत । अत्यंतप्रळयींचा जो 
आघात ।</p>
<p>तो वैकुंठकैलासादि समस्त । साकारवंत निर्दाळी ॥ 
३९ ॥</p>
<p>ते काळींचें उर्वरित । केवळ जें गुणातीत ।</p>
<p>तें पूर्ण ब्रह्म सदोदित । जाण निश्चित उद्धवा ॥ 
४४० ॥</p>
<p>जेथ काळ ना कर्म । जेथ गुण ना धर्म ।</p>
<p>जेथ माया पावे उपरम । तें परब्रह्म उद्धवा ॥ ४१ ॥
</p>
<p>माझें स्थान वैकुंठ जाण । तेथील प्राप्ति सायुज्य 
सगुण ।</p>
<p>’पूर्ण-सायुज्यता’ संपूर्ण । ब्रह्म परिपूर्ण सदोदित 
॥ ४२ ॥</p>
<p>पावावया पूर्ण परब्रह्म । साधकांसी कोणे मार्गीं 
क्षेम ।</p>
<p>वेदोक्त मद्‍भक्ति सुगम । उत्तमोत्तम हा मार्ग 
॥ ४३ ॥</p>
<p>आणिके मार्गीं जातां जाण । कामलोभादि उठे विघ्न 
।</p>
<p>कां बुडवी ज्ञानाभिमान । ये नागवण प्रत्यवायाची 
॥ ४४ ॥</p>
<p>तैसें नाहीं भक्तिपंथीं । सवें नवविध सांगती ।</p>
<p>चढता पा‌उलीं अतिविश्रांती । भजनयुक्ती मद्‍भावें 
॥ ४५ ॥</p>
<p>येथील मुख्यत्वें साधन । गोलियाही जीवप्राण ।</p>
<p>कदा न देखावे दोषगुण । तैं ब्रह्म परिपूर्ण पाविजे 
॥ ४६ ॥</p>
<p>जेथ नाहीं भयभ्रांती । जेथ नाहीं दिवसराती ।</p>
<p>जेथ नाहीं शिवशिवस्थिती । तें ब्रह्म पावती मद्‍भक्त 
॥ ४७ ॥</p>
<p>जेथ नाहीं रूपनाम । जेथ नाहीं काळकर्म ।</p>
<p>जेथ नाहीं मरणजन्म । तें परब्रह्म पावती ॥ ४८ ॥</p>
<p>जेथ नाहीं ध्येयध्यान । जेथ नाहीं ज्ञेयज्ञान ।
</p>
<p>जेथ नाहीं मीतूंपण । तें ब्रह्म परिपूर्ण पावती 
॥ ४९ ॥</p>
<p>ज्यासी नाहीं मातपिता । जें नव्हे देवोदेवता ।</p>
<p>जें बहु ना एकुलता । तें ब्रह्म तत्त्वतां पावती 
॥ ४५० ॥</p>
<p>जेथ नाहीं वर्णाश्रम । जेथ नाहीं क्रियाकर्म ।</p>
<p>जेथ नाहीं मायाश्रम । तें परब्रह्म पावती ॥ ५१ ॥</p>
<p>जें गुणागुणीं अतीत । जें लक्ष्यलक्षणारहीत ।</p>
<p>जें स्वानंदें सदोदित । ते ब्रह्म प्राप्त मद्‍भक्तां 
॥ ५२ ॥</p>
<p>पूर्णकृपेचा हेलावा । न संठेचि देवाधिदेवा ।</p>
<p>तो हा एकादशींचा विसावा । तुज म्यां उद्धवा दीधला 
॥ ५३ ॥</p>
<p>जेथ ठावो नाहीं देहभावा । जेथ सामरस्य जीवशिवां 
।</p>
<p>तो हा एकादशींचा विसावा । तुज म्यां उद्धवा दीधला 
॥ ५४ ॥</p>
<p>जेथ उगाणा होय अहंभावा । जेथ शून्य पडे मायेच्या 
नांवा ।</p>
<p>तो हा एकादशींचा विसावा । तुज म्यां उद्धवा दीधला 
॥ ५५ ॥</p>
<p>जेथ देवभक्तांचा कालोवा । एकत्र होय आघवा ।</p>
<p>तो हा एकादशींचा विसावा । तुज म्यां उद्धवा दीधला 
॥ ५६ ॥</p>
<p>कष्टीं स्वानंद स्वयें जोडावा । त्या स्वानंदाचा 
आ‌इता ठेवा ।</p>
<p>तो हा एकादशीं विसावा । तुज म्यां उद्धवा दीधला ॥ 
५७ ॥</p>
<p>करोनि भेदाचा नागोवा । होय अभेदाचा रिगावा ।</p>
<p>तो हा एकादशींचा विसावा । तुज म्यां उद्धवा दीधला 
॥ ५८ ॥</p>
<p>काढोनि भावार्थाचा भावो । सोलीव सोलिवांचा सोलावो 
।</p>
<p>गाळुनी गाळिवांचा भक्तिभावो । उद्धवासी देवो देतसे 
॥ ५९ ॥</p>
<p>यापरी श्रीकृष्णनाथ । हो‌ऊनियां स्वानंदभरित ।
</p>
<p>विसाव्या अध्यायींची मात । हरिखें सांगत उद्धवा 
॥ ४६० ॥</p>
<p>अतां विसाव्याचा विसावा । स्वानंदासुखाचा हेलावा 
।</p>
<p>तो मी सांगेन एकविसावा । ऐक उद्धवा सादर ॥ ६१ ॥</p>
<p>वेदीं शुद्धाशुद्धलक्षण । हें पुढिले अध्यायीं 
निरूपण ।</p>
<p>एका विनवी जनार्दन । श्रोतां अवधान मज द्यावें ॥ 
६२ ॥</p>

<blockquote>
<p><br/></p>

<p>इति श्रीभागवते महापुराणे एकादशस्कंथे भगवदुद्धवसंवादे
</p>
<p>एकाकार-टीकायां वेदत्रयीविभागयोगो नाम विंशोऽध्यायः 
॥ २० ॥</p>
<p>श्रीकृष्णार्पणमस्तु ॥ श्लोक ॥ ३७ ॥ ओंव्या ॥ ४६२ 
॥</p>

<p><br/></p>

</blockquote>

</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

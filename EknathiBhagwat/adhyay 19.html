<!DOCTYPE html>
<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥ </h1>
<p><br/></p>

<h2>अध्याय एकोणिसावा</h2>
<p><br/></p>
<section>
<p>॥ श्रीगणेशाय नमः ॥ श्रीकृष्णाय नमः ॥</p>
</section>
<section>
<p>ॐ नमो सद्‍गुरु त्र्यंबका । ब्रह्मगिरिनिवासनायका 
।</p>
<p>त्रिगुणत्रिपुरभेदका । कामांतका गिरिजेशा ॥ १ ॥</p>
</section>
<section>
<p>तुझा अनाहताचा डमरु । सर्व शब्दें करी गजरु ।</p>
<p>वेदानुवादें निरंतरु । त्रिकांडीं थोरु गर्जत ॥ 
२ ॥</p>
</section>
<section>
<p>तुझें हातींचें खट्वांग । करी जीवाचा जीवभंग ।</p>
<p>अनंगेंसीं जाळूनि अंग । अंगसंग तैं देशी ॥ ३ ॥</p>
</section>
<section>
<p>त्रिनयना त्र्यंबकलिंगा । तुजपासोनि प्रवाहे चिद्‍गंगा 
।</p>
<p>ते पवित्रपणें उद्धरी जगा । प्रकाशगर्भा शंकरा 
॥ ४ ॥</p>
</section>
<section>
<p>प्रत्यक्ष दिसती दोन्ही लोचन । तिसरा गुप्त ज्ञाननयन 
।</p>
<p>यालागीं तूं त्रिलोचन । नयनेंवीण दीसशी ॥ ५ ॥</p>
</section>
<section>
<p>निजांगें वाहसी बोधचंद्र । यालागीं तूं चंद्रशेखर 
।</p>
<p>चंद्रसूर्यादि चराचर । तुझेनि साचार प्रकाशे ॥ 
६ ॥</p>
</section>
<section>
<p>’ भव ’ या नांवाची ख्याती । भवप्रकाशक तुझी चिच्छ्क्ती 
।</p>
<p>तूंचि विष्णु प्रजापती । रुद्र तूं अंतीं संहर्ता 
॥ ७ ॥</p>
</section>
<section>
<p>मोडूनियां नामरूपमुद्रा । जीव आणिशी एकाकारा ।</p>
<p>अत्यंत प्रळयींच्या प्रळयरुद्रा । चित्समुद्रा 
शिवरूपा ॥ ८ ॥</p>
</section>
<section>
<p>शिव शिव जी गुरुराया । निजभावें लागतां पायां ।</p>
<p>तंव गुरुशिष्यत्व गेलें लया । दावूनियां निजरूप 
॥ ९ ॥</p>
</section>
<section>
<p>तें निजरूप देखतां दृष्टीं । कैंचा जीव कैंची सृष्टी 
।</p>
<p>निमाली त्रिगुणेंसीं त्रिपुटी । पडली मिठी स्वानंदीं 
॥ १० ॥</p>
</section>
<section>
<p>त्या स्वानंदाचे उद्‍गार । सांवरतां नावरती थोर 
।</p>
<p>त्या स्वानंदाचें निजसार । सत्य साचार एकादश ॥ ११ 
॥</p>
</section>
<section>
<p>त्याहीमाजीं अतिगहन । सुखस्वानंदनिरूपण ।</p>
<p>तो हा एकुणिसावा अध्याय जाण । परमकारण शास्त्रार्थीं 
॥ १२ ॥</p>
</section>
<section>
<p>जें ऐकतां निरूपण । परमानंद उथळे जाण ।</p>
<p>एका विनवी जनार्दन । श्रोतां अवधान मज द्यावें ॥ 
१३ ॥</p>
</section>
<section>
<p>सत्रावे अठरावे अध्यायांप्रती । स्वधर्मकर्में 
ब्रह्मप्राप्ती ।</p>
<p>वर्णाश्रमस्थितिगती । उद्धवाप्रती सांगीतली ॥ 
१४ ॥</p>
</section>
<section>
<p>एकुणिसावे अध्यायीं जाण । जेणें ज्ञानें साधिलें 
निजज्ञान ।</p>
<p>त्या ज्ञानाचें त्यागलक्षण । स्वयें श्रीकृष्ण 
सांगत ॥ १५ ॥</p>
</section>
<section>
<p>कर्म-कर्तव्यता-कारण । जीवन्मुक्तासी नाहीं जाण 
।</p>
<p>उद्धवाचे यमादि प्रश्न । हेही श्रीकृष्ण सांगेल 
॥ १६ ॥</p>
</section>
<section>
<p>शास्त्रयुक्त पांडित्यज्ञान । प्रपंचाचें मिथ्या 
निरूपण ।</p>
<p>तें ’आनुमानिक’ पुस्तकज्ञान । सत्यपण त्या नाहीं 
॥ १७ ॥</p>
</section>
<section>
<p>पूर्वे आहे माझें गमन । हें पूर्वील शुद्ध स्मरण 
।</p>
<p>परी दिग्भ्रम पडिल्या जाण । पश्चिमे आपण पूर्व मानी 
॥ १८ ॥</p>
</section>
<section>
<p>तैसें शाब्दिक शास्त्रज्ञान । बोले आन करी आन ।</p>
<p>तेणें नव्हे समाधान । सर्वथा जाण साधकां ॥ १९ ॥</p>
</section>
<section>
<p>जेवीं कां दिग्भ्रम मोडे । तैं पूर्वेचा चाले पूर्वेकडे 
।</p>
<p>तेवीं अपरोक्षज्ञान जैं जोडे । तैं साधक पडे स्वानंदीं 
॥ २० ॥</p>
</section>
<section>
<p>जें जें ऐके वेदांतश्रवण । तें अंगें होत जाण आपण 
।</p>
<p>हें अपरोक्षाचें लक्षण । सत्यत्वें जाण अतिशुद्ध 
॥ २१ ॥</p>
</section>
<section>
<p>ऐसें नव्हतां अपरोक्षज्ञान । सांडूं नये श्रवणमनन 
।</p>
<p>अवश्य करावें साधन । प्रत्यगावृत्ती जाण अत्यादरें 
॥ २२ ॥</p>
</section>
<section>
<p>झालिया अपरोक्षज्ञान । प्रपंचाचें मिथ्या भान ।
</p>
<p>विषयांसी पडलें शून्य । कल्पना जाण निमाली ॥ २३ ॥</p>
</section>
<section>
<p>तेणेंचि पुरुषें आपण । त्यागावें गा ज्ञानसाधन 
।</p>
<p>हेंचि निरूपणीं निरूपण । देव संपूर्ण सांगत ॥ २४ 
॥</p>
</section>
<blockquote>
<section>
<p><br/></p>

<cite><p>श्रीभगवानुवाच-</p></cite>
<p>यो विद्याश्रुतसंपन्न आत्मवात्रानुमानिकः ।</p>
<p>मायामात्रमिदं ज्ञात्वा ज्ञानं च मयि संन्यसेत्‌ 
॥ १ ॥</p>
<p><br/></p>
</section>
</blockquote>
<section>


<p>वेदशास्त्रार्थीं परिनिष्ठित । श्रवणमननाभ्यासयुक्त 
।</p>
<p>ज्यासी ब्रह्मविद्या प्राप्तः । सुनिश्चित स्वानुभवें 
॥ २५॥</p>
</section>
<section>
<p>तोचि अनुभव ऐसा । दोरा‌अंगी सर्पु जैसा ।</p>
<p>न मारितां नाशे आपैसा । भवभ्रम तैसा त्या नाहीं ॥ 
२६ ॥</p>
</section>
<section>
<p>जेवीं कां नटाची रावो राणी । दोघें खेळती लटिकेपणीं 
।</p>
<p>तेवीं प्रकृतिपुरुष‍उभवणी । मिथ्यापणीं जो जाणे 
॥ २७ ॥</p>
</section>
<section>
<p>जैशीं भिंतीमाजीं नानाकार । चित्रें लिहिलीं विचित्र 
।</p>
<p>ते भिंतीचि एक साचार । तेंवी ऐक्यें चराचर जो देखे 
॥ २८ ॥</p>
</section>
<section>
<p>स्वप्नींचीं नाना कर्में जाण । त्याचें जागृतीं 
नव्हे बंधन ।</p>
<p>तेवीं मिथ्या निजकर्माचरण । जीवीत्वेंसीं प्राण 
जो देखे ॥ २९ ॥</p>
</section>
<section>
<p>ऐशी साचार ज्याची स्थिती । त्या नांव शुद्ध ’आत्मप्राप्ती’ 
।</p>
<p>’निजानुभव’ त्यातें म्हणती । हें जाण निश्चितीं 
उद्धवा ॥ ३० ॥</p>
</section>
<section>
<p>आणिक एक तेथींची खूण । ’विषयावीण स्वानंद पूर्ण’ 
।</p>
<p>हें अनुभवाचें मुख्य लक्षण । सत्य जाण सात्वता ॥ 
३१ ॥</p>
</section>
<section>
<p>ऐसा अनुभव नसतां देख । केवळ ज्ञान जें शाब्दिक ।</p>
<p>त्यातें म्हणिजे ’आनुमानिक’ । जाण निष्टंक निजभक्ता 
॥ ३२ ॥</p>
</section>
<section>
<p>ज्याच्या अनुभवाभीतरीं । नाहीं अनुमानासी उरी ।
</p>
<p>जो अपरोक्षसाक्षात्कारीं । निरंतरी नांदत ॥ ३३ 
॥</p>
</section>
<section>
<p>ऐसा जो पुरुष जाण । तेणें ज्ञानाचें साधन ।</p>
<p>आणि वृत्तिरूप जें ज्ञान । तेंही आपण त्यागावें 
॥ ३४ ॥</p>
</section>
<section>
<p>तें न त्यागितां लवलाहें । सहजचि त्याचा त्याग होये 
।</p>
<p>जेवीं सूर्योदयीं पाहें । सचंद्र तेज जाये तारागणाचें 
॥ ३५ ॥</p>
</section>
<section>
<p>जेवीं हनुमंत देखोनि येतां । नवचंडी पळे तत्त्वतां 
।</p>
<p>मा राहावया येरां भूतां । उरी सर्वथा उरेना ॥ ३६ 
॥</p>
</section>
<section>
<p>तेवीं माझे साक्षात्कारीं । त्यासी बद्धता नाहीं 
खरी ।</p>
<p>मा ज्ञान तियेचे निवृत्तीवरी । कैशापरी राहेल ॥ 
३७ ॥</p>
</section>
<section>
<p>माझिया अनुभवाच्या ठायीं । बंधमोक्ष मिथ्या पाहीं 
।</p>
<p>तेथ साधनज्ञानाचा कांहीं । उपेगु नाहीं उद्धवा 
॥ ३८ ॥</p>
</section>
<section>
<p>परमात्मस्वरूपाच्या ठायीं । बंधमोक्ष मायिक पाहीं 
।</p>
<p>तेथें ज्ञानध्यान जें कांहीं । न त्यागितां पाहीं 
त्यागिलें ॥ ३९ ॥</p>
</section>
<section>
<p>त्यागोनियां ज्ञानध्यान । ज्ञानियांसी माझी प्रीति 
गहन ।</p>
<p>तेंचि प्रीतीचें लक्षण । स्वयें श्रीकृष्ण सांगत 
॥ ४० ॥</p>
</section>
<blockquote>
<section>
<p><br/></p>

<p>ज्ञानिनस्त्वहमेवेष्टः स्वार्थो हेतुश्च संमतः 
।</p>
<p>स्वर्गश्चैवापवर्गश्च नान्योऽर्थो मदृते प्रियः 
॥ २ ॥</p>
<p><br/></p>
</section>
</blockquote>
<section>


<p>जो मी अद्वयानंदस्थिती । त्या माझी ज्ञानियांसी 
प्रीती ।</p>
<p>ते प्रीतीची उपपत्ती । ऐक निश्चितीं उद्धवा ॥ ४१ 
॥</p>
</section>
<section>
<p>ज्ञानियांसी अतिवल्लभ । जो मी परमात्मा स्वयंभ 
।</p>
<p>ज्ञानियांचा परम लाभ । मी पद्मनाभ निजधन ॥ ४२ ॥</p>
</section>
<section>
<p>ज्ञानियांसी जो स्वर्ग चांग । तो मज वेगळा नाहीं 
मार्ग ।</p>
<p>ज्ञानियांचा जो मोक्षभाग । तो मी श्रीरंग निजात्मा 
॥ ४३ ॥</p>
</section>
<section>
<p>ज्ञानियांचें स्वधर्मसाधन । तें मी परमात्मा नारायण 
।</p>
<p>मजवेगळें कांहीं आन । ज्ञात्यांसी जाण असेना ॥ ४४ 
॥</p>
</section>
<section>
<p>ज्ञात्यांसी स्वर्गमोक्षसुख । मजवेगळें उरलें 
नाहीं देख ।</p>
<p>मी चिदात्मा निजव्यापक । भावें निष्टंक पावले ॥ 
४५ ॥</p>
</section>
<section>
<p>ज्ञात्यांचा अर्थ स्वार्थ परमार्थ । मी पुरुषोत्तम 
गा समस्त ।</p>
<p>आद्य अव्यय अनंत । माझें निजसुख प्राप्त त्यां जाहलें 
॥ ४६ ॥</p>
</section>
<section>
<p>ऐशी ज्ञानियांसी माझी प्रीती । तेही तैसेच मज प्रिय 
होती ।</p>
<p>तेंचि स्वयें श्रीपती । उद्धवाप्रती सांगत ॥ ४७ 
॥</p>
</section>
<blockquote>
<section>
<p><br/></p>

<p>ज्ञानविज्ञानसंसिद्धाः पदं श्रेष्ठं विदुर्मम 
।</p>
<p>ज्ञानी प्रियतमोऽतो मे ज्ञानेनासौ बिभर्ति माम्‌ 
॥ ३ ॥</p>
<p><br/></p>
</section>
</blockquote>
<section>


<p>ज्ञानविज्ञाननिजसंपत्ती । जाहलियावीण माझी प्राप्ती 
।</p>
<p>कोणासी नव्हे स्वरूपस्थिती । मत्पदीं गती ज्ञानविज्ञानें 
॥ ४८ ॥</p>
</section>
<section>
<p>करितां गुरुमुखें शास्त्रशुद्धश्रवण । तेणें जाहलें 
तें म्हणिजे ’ज्ञान’ ।</p>
<p>त्याचा अनुभव तेंचि ’विज्ञान’ । ऐक लक्षण त्याचेंही 
॥ ४९ ॥</p>
</section>
<section>
<p>स्वयें स्वयंपाक केला जाण । न जाणे कटु मधुर लवण 
।</p>
<p>जंव चाखिला नाहीं आपण । ते दशा सज्ञान ’ज्ञान’ म्हणती 
॥ ५० ॥</p>
</section>
<section>
<p>केलिया रसाचें रसस्वादन । स्वयें गोडी सेवी आपण 
।</p>
<p>ऐशी जे दशा तें ’विज्ञान’ । उद्धवा जाण निश्चितीं 
॥ ५१ ॥</p>
</section>
<section>
<p>एवं विज्ञानज्ञाननिजसंपत्तीं । माझ्या उत्तमपदाची 
पदप्राप्री ।</p>
<p>माझें वास्तवस्वरूप जे जाणती । त्यांची मज प्रीती 
अनन्यत्वें ॥ ५२ ॥</p>
</section>
<section>
<p>वेद-शास्त्र-युक्तिबळें । माझें स्वरूप का‌इसेनि 
न कळे ।</p>
<p>तें ज्यासी वस्तुतां आकळे । मज त्यावेगळें प्रिय 
नाहीं ॥ ५३ ॥</p>
</section>
<section>
<p>तेंचि अतिप्रीतीचें लक्षण । त्याच्या पा‍उलापा‌उलीं 
जाण ।</p>
<p>सर्वांग वोडवीं मी आपण । करीं निंबलोण । सर्वस्वें 
॥ ५४ ॥</p>
</section>
<section>
<p>त्यासी जे वेळे जें लागे । तें मी न मागतां पुरवीं 
वेगें ।</p>
<p>त्यासी विरुद्ध ये जेणें मार्गें । तें मी निजांगें 
निवारीं ॥ ५५ ॥</p>
</section>
<section>
<p>त्यासी झणीं संसारवारा लागे । यालागीं मीच मी पुढेंमागें 
।</p>
<p>सभंवतां राहें सर्वांगें । अतिप्रीतिपांगें पांगलों 
॥ ५६ ॥</p>
</section>
<section>
<p>जेणें ज्ञानें ज्ञानी प्रिय होती । त्या ज्ञानाची 
पवित्र कीर्ती ।</p>
<p>देवो सांगे उद्धवाप्रती । यथार्थस्थिती निजबोधें 
॥ ५७ ॥</p>
</section>
<blockquote>
<section>
<p><br/></p>

<p>तपस्तीर्थं जपो दानं पवित्राणीतरणि च ।</p>
<p>नालंकुर्वन्ति तां सिद्धिं या ज्ञानकल्या कृता 
॥ ४ ॥</p>
<p><br/></p>
</section>
</blockquote>
<section>


<p>सकळ साधनां नव्हे जे शुद्धी । ते ज्ञानलेशें होय 
त्रिशुद्धी ।</p>
<p>ऐक उद्धवा सुबुद्धी । ते ज्ञानशुद्धीचा महिमा ॥ 
५८ ॥</p>
</section>
<section>
<p>’तप’ जें परार्क पंचाग्नी । ’तीर्थ’ गंगादि सविता 
त्रिवेणी ।</p>
<p>’जपु’ जे नाना मंत्रश्रेणी । गो-भू-तिल ’दानीं’ सुवर्णादि 
॥ ५९ ॥</p>
</section>
<section>
<p>आणिकही इतर ’पवित्रें’ । जें ’स्वधर्मकर्मादि’ 
स्वाचारें ।</p>
<p>नाना ’याग’ अग्निहोत्रें । पवित्रकरें अतिशुद्ध 
॥ ६० ॥</p>
</section>
<section>
<p>एवं तपादिक जें साधन । या सकळांची शुद्धी गहन ।</p>
<p>ते ज्ञानलेशासमान । पवित्रपण तुळेना ॥ ६१ ॥</p>
</section>
<section>
<p>ज्ञाननिष्ठा अर्धक्षणें । जे पवित्रता स्वयें लाहणें 
।</p>
<p>तें तपादि नाना साधनें । नाहीं पावणें कल्पांतीं 
॥ ६२ ॥</p>
</section>
<section>
<p>ऐसें जें ’पवित्रज्ञान’ । तें मुख्यत्वें धरोनि 
जाण ।</p>
<p>माझे करावें भजन । तेंचि निरूपण हरि बोले ॥ ६३ ॥</p>
</section>
<blockquote>
<section>
<p><br/></p>

<p>तस्माञ्ज्ञानेन सहितं ज्ञात्वा स्वात्मानमुद्धव 
।</p>
<p>ज्ञानविज्ञानसंपन्नो भज मां भक्तिभावितः ॥ ५ ॥</p>
<p><br/></p>
</section>
</blockquote>
<section>


<p>याकारणें गा उद्धवा । ऐसा पवित्र ज्ञानाचा यावा 
।</p>
<p>तेथ प्रक्षाळूनि निजभावा । जीवु तो वोळखावा परमात्मत्वें 
॥ ६४ ॥</p>
</section>
<section>
<p>जीवु परमात्मा दोनि एक । ऐसें जाणणें तें ’ज्ञान’ 
देख ।</p>
<p>ऐक्यें भोगणें परमात्मसुख । ’विज्ञान’ सम्यक त्या 
नांव ॥ ६५ ॥</p>
</section>
<section>
<p>ऐसा ज्ञानविज्ञानसंपन्न । हो‍ऊन करावें माझें भजन 
।</p>
<p>त्या निजभजनाची खूण । ऐक संपूर्ण उद्धवा ॥ ६६ ॥</p>
</section>
<section>
<p>तेव्हां जेथें देखे जें कांहीं । तें मीवांचूनि 
आन नाहीं ।</p>
<p>मग अनन्यभावें तिये ठायीं । भजे पाहीं भावार्थें 
॥ ६७ ॥</p>
</section>
<section>
<p>ऐशिया माझ्या भजनाहातीं । उसंत नाहीं अहोरातीं 
।</p>
<p>जागृति-स्वप्न-सुषुप्तीं । माझी निजभक्ती न मोडे 
॥ ६८ ॥</p>
</section>
<section>
<p>विसरोनि जावें जेथें । तेथेंचि देखे मातें ।</p>
<p>मरण आलें विस्मरणातें । स्मरणही तेथें हारपलें 
॥ ६९ ॥</p>
</section>
<section>
<p>यापरी ज्ञानविज्ञानसंपन्न । मजवेगळें न देखती आन 
।</p>
<p>तैसेंचि माझें अनन्य भजन । ’शुद्धभक्ति’ जाण या 
नांव ॥ ७० ॥</p>
</section>
<section>
<p>मागां मुनीश्वरीं याचि गतीं । माझी करोनि अनन्य 
भक्ती ।</p>
<p>मज पावले जैशा रीतीं । ऐक तुजप्रती सांगेन ॥ ७१ ॥
</p>
</section>
<blockquote>
<section>
<p><br/></p>

<p>ज्ञानविज्ञानयज्ञेन मामिष्ट्वाऽऽत्मानमात्मनि 
।</p>
<p>सर्वयज्ञपतिं मां वै संसिद्धिं मुनयोऽगमन्‌ ॥ ६ 
॥</p>
<p><br/></p>
</section>
</blockquote>
<section>


<p>जे ज्ञानधनें अतिसंपन्न । परम पवित्र विज्ञानें 
जाण ।</p>
<p>ऐसे ब्रह्मभूत जे ब्राह्मण । यज्ञद्वारा यजन करिती 
माझें ॥ ७२ ॥</p>
</section>
<section>
<p>हृदयाच्या निजभुवनीं । विकल्पाची भूमि खाणोनी ।
</p>
<p>शम-दम-विरक्ती कुंडें तिन्ही । केलीं आवो साधुनी 
श्रद्धेचा ॥ ७३ ॥</p>
</section>
<section>
<p>तेथ क्षराक्षर अरणी दोन्ही । गुरुमंत्रें दृढ मंथूनी 
।</p>
<p>काढिला सूक्ष्म निर्धूमाग्नी । कुंडीं स्थापूनी 
पेटविला ॥ ७४ ॥</p>
</section>
<section>
<p>शुद्धसत्त्वाचें घृत तेथ । रजतमद्रव्येंसीं मिश्रित 
।</p>
<p>वैराग्यस्त्रुवेनें आहुती देत । मंत्र तेथ युक्तीचे 
॥ ७५ ॥</p>
</section>
<section>
<p>घे‌ऊनि विद्याशस्त्र लखलखित । संकल्पपशूचा करूनि 
घात ।</p>
<p>तेणें यज्ञपति श्री‌अनंत । केला तृप्त निजबोधें 
॥ ७६ ॥</p>
</section>
<section>
<p>तेथ पूर्णाहुतीस कारण । घालितां जीवभावाचें अवदान 
।</p>
<p>यज्ञभोक्ता मी श्रीनारायण । परमात्मा जाण सुखी 
झालों ॥ ७७ ॥</p>
</section>
<section>
<p>यापरी माझें यजन । करूनियां मुनिगण ।</p>
<p>निवारूनि जन्ममरण । माझी सिद्धि जाण पावले ॥ ७८ ॥</p>
</section>
<section>
<p>मुनीश्वरीं साधिली सिद्धी । तेचि उद्धवालागीं त्रिशुद्धी 
।</p>
<p>व्हावया कृष्ण कृपानिधी । प्रपंचनिषेधीं वस्तु 
सांगे ॥ ७९ ॥</p>
</section>
<blockquote>
<section>
<p><br/></p>

<p>त्वय्युद्धवाश्रयति यस्त्रिविधो</p>
<p>विकारो मायान्तराऽऽपतति नाद्यपवर्गयोर्यत्‌ ।
</p>
<p>जन्मादयोऽस्य यदमी तव तस्य</p>
<p>किं स्युराद्यन्तयोर्यदसतोऽस्ति तदेव मध्ये ॥ 
७ ॥</p>
<p><br/></p>
</section>
</blockquote>
<section>


<p>’मी उद्धव’ ऐसें म्हणतां । तूं कोण आहेसी तत्त्वतां 
।</p>
<p>ऐक त्या स्वरूपाची कथा । तुज मी आतां सांगेन ॥ ८० 
॥</p>
</section>
<section>
<p>जन्म स्थिति आणि निधन । त्रिविधविकारेंसीं त्रिगुण 
।</p>
<p>त्यांची अधिष्ठात्री माया जाण । तिसी चळण तुझेनी 
॥ ८१ ॥</p>
</section>
<section>
<p>मायादि गुणकार्यां समस्तां । तूं आश्रयो पैं सबाह्यतां 
।</p>
<p>तुझेनि अंगें यासी चपळता । तूं यापरता चिदात्मा 
॥ ८२ ॥</p>
</section>
<section>
<p>’माझेनि गुणकर्मा चळणता । तैं प्रपंचासी आली सत्यता’ 
।</p>
<p>हें मायामय गा तत्त्वतां । मृगजळता आभासु ॥ ८३ ॥</p>
</section>
<section>
<p>सकळ प्रपंचाचें जें भान । तें तंव मृगजळासमान ।</p>
<p>दिसे तेंही मिथ्या दर्शन । वस्तुत्वें जाण सत्य 
नव्हे ॥ ८४ ॥</p>
</section>
<section>
<p>तूं जन्ममरणापरता । त्रिगुणांतें नातळता ।</p>
<p>प्रपंचासी अलिप्तता । तुझी तत्त्वतां तूं ऐक ॥ ८५ 
॥</p>
</section>
<section>
<p>तेचि प्रपंचाची अलिप्त युक्ती । ऐशी आहे परम प्रतीती 
।</p>
<p>उत्पत्तिस्थितिप्रळयांतीं । प्रपंचाची वस्ती 
सत्यत्वें नाहीं ॥ ८६ ॥</p>
</section>
<section>
<p>उत्पत्ति आदीं प्रपंच नसे । अंतीं कांहीं उरला न 
दिसे ।</p>
<p>मध्यें जो कांहीं आभासे । तो मायावशें मिथ्याभूत 
॥ ८७ ॥</p>
</section>
<section>
<p>प्रपंचा‌आदीं परब्रह्म । अंतीं तेंचि उरे निरुपम 
।</p>
<p>मध्यें स्थितिकाळीं तेंचि ब्रह्म । मिथ्या भवभ्रम 
भ्रांतासी ॥ ८८ ॥</p>
</section>
<section>
<p>सूर्या‌आदीं मृगजळ नसे । अस्तमानीं उरलें न दिसे 
।</p>
<p>मध्यें जें काहीं आभासे । तेथही नसे जळलेश ॥ ८९ ॥</p>
</section>
<section>
<p>सर्पा‌आदीं दोरत्वें दोरु । अंतीं दोर उरे साचारु 
।</p>
<p>मध्यें भ्रमें भासे सर्पाकारु । तोही दोरु दोररूपें 
॥ ९० ॥</p>
</section>
<section>
<p>यापरी आद्यंतीं विचारिता । वस्तु सत्य प्रपंच मिथ्या 
।</p>
<p>हें उद्धवा जाण तत्त्वतां । वेदशास्त्रार्थां संमत 
॥ ९१ ॥</p>
</section>
<section>
<p>ऐशी या प्रपंचाची घडामोडी । होतां जन्ममरणकोडी 
।</p>
<p>उद्धवा तुज न लागे वोढी । तूं परापरथडीं नित्यमुक्त 
॥ ९२ ॥</p>
</section>
<section>
<p>निर्गुण निःसंग निर्विकार । अज अव्यय अक्षर ।</p>
<p>ब्रह्म अनंत अपरंपार । तें तूं साचार उद्धवा ॥ ९३ 
॥</p>
</section>
<section>
<p>हे ऐकोनि देवाची गोष्टी । उद्धवें बांधिली शकुनगाठीं 
।</p>
<p>हरिखें आनंदु न जिरे पोटीं । एकला सृष्टीं न समाये 
॥ ९४ ॥</p>
</section>
<section>
<p>’तूं ब्रह्म’ म्हणतां यदुराजें । तेणें हरिखाचेनि 
फुंजें ।</p>
<p>उद्धव नाचे स्वानंदभोजें । वैकुंठराजे तुष्टले 
॥ ९५ ॥</p>
</section>
<section>
<p>स्वमुखें तुष्टोनि श्रीकृष्ण । मज म्हणे ’तूं ब्रह्म 
पूर्ण’ ।</p>
<p>आजि मी सभाग्य धन्य धन्य । धांवोनि श्रीचरण वंदिले 
॥ ९६ ॥</p>
</section>
<section>
<p>’तूंचि अंगें परब्रह्म’ । ऐसें बोलिला मेघश्याम 
।</p>
<p>तेचि अर्थींचें निजवर्म । उद्धव सप्रेम पूसत ॥ ९७ 
॥</p>
</section>
<blockquote>
<section>
<p><br/></p>

<cite><p>उद्धव उवाच-</p></cite>
<p>ज्ञानं विशुद्धं विपुलं यथैतद्वैराग्यविज्ञानयुतं 
पुराणम्‌ ।</p>
<p>आख्याहि विश्वेश्वर विश्वमूर्ते त्वद्‍भक्तियोगं 
च महद्विमृग्यम्‌ ॥ ८ ॥</p>
<p><br/></p>
</section>
</blockquote>
<section>


<p>विष्वक्सेना विश्वेश्वरा । विश्वमूर्ती विश्वंभरा 
।</p>
<p>जेणें पाविजे ब्रह्मसाक्षात्कारा । त्या ज्ञाननिर्धारा 
मज सांगा ॥ ९८ ॥</p>
</section>
<section>
<p>नुसधें सांगती ज्ञान । ते केवळ मूढ जाण ।</p>
<p>सांग तूं वैराग्ययुक्ति तीक्ष्ण । जें छेदी बंधन 
जीवांचें ॥ ९९ ॥</p>
</section>
<section>
<p>ज्ञानेंवीण वैराग्य आंधळें । तें अरडीदरडी आदळे 
।</p>
<p>वैराग्येंवीण ज्ञान पांगळें । युक्ति देखे परी 
न चले पुरुषार्थ ॥ १०० ॥</p>
</section>
<section>
<p>विवेक वैराग्य दोनी । प्रवेशल्या हृदयभुवनीं ।</p>
<p>तों विषयावस्था निरसूनी । सोहंपणीं जीव वर्तें 
॥ १ ॥</p>
</section>
<section>
<p>जंव ज्ञानासी न भेटे विज्ञान । तंव न निरसे जीवपण 
।</p>
<p>यालागीं सांगावें विज्ञान । जें जीवशिवपण निवारी 
॥ २ ॥</p>
</section>
<section>
<p>असंभावनादोषशून्य । तें बोलिजे ’शुद्ध ज्ञान’ ।
</p>
<p>जें विपरीतभावनेवीण । त्यातें सज्ञान ’विपुल’ म्हणती 
॥ ३ ॥</p>
</section>
<section>
<p>ऐसें विशुद्ध-विपुल-ज्ञान । तद्युक्त वैराग्य-विज्ञान 
।</p>
<p>त्यांमाजींही श्रेष्ठ तुझें भजन । कृपा करून सांगिजे 
॥ ४ ॥</p>
</section>
<section>
<p>ज्ञान-विज्ञान-वैराग्यस्थितीं । जुनाट तुझी भगवद्‍भक्ती 
।</p>
<p>मज सांगावी सुनिश्चितीं । कृपामूर्ती श्रीकृष्णा 
॥ ५ ॥</p>
</section>
<section>
<p>तुझे उत्तमभक्तिकारणें । साधु पडले गवेषणें ।</p>
<p>धरणें बैसले जीवेंप्राणें । ते भक्ती सांगणें मजलागीं 
॥ ६ ॥</p>
</section>
<section>
<p>तुझी करितां उत्तम भक्ती । त्रिविध ताप क्षया जाती 
।</p>
<p>आपुली लाभे निजमुक्ती । उद्धव ते अर्थीं विनवीत 
॥ ७ ॥</p>
</section>
<blockquote>
<section>
<p><br/></p>

<p>तापत्रयेणाभिहतस्य घोरे सन्तप्यमानस्य भवाध्वनीश 
।</p>
<p>पश्यामि नान्यच्छरणं तवाङ्‍घ्रि द्वन्द्वातपत्रादमृताभिवर्षात्‌ 
॥ ९ ॥</p>
<p><br/></p>
</section>
</blockquote>
<section>


<p>जे त्रिविध तापें तापले । जे कामक्रोधीं जर्जर केले 
।</p>
<p>आशातृष्णा विसंचिले । जे निर्बुजले जन्ममरणें ॥ 
८ ॥</p>
</section>
<section>
<p>संसारमार्ग अतिघोर । दुःखें नुल्लंघवे दुस्तर ।
</p>
<p>ऐसे श्रमले जे नर । त्यांसी निजछत्र हरिपादपद्म 
॥ ९ ॥</p>
</section>
<section>
<p>तुझ्या चरणारविंदापरतें । शरण्य न देखों अणिकांतें 
।</p>
<p>यालागीं कायावाचाचित्तें । शरण भावार्थें तुज आलों 
॥ ११० ॥</p>
</section>
<section>
<p>छत्र निवारी केवळ ताप । चरणछत्राचें भिन्न रूप ।
</p>
<p>त्रिविध तापेंसीं संताप । निरसोनि निष्पाप करी 
जन ॥ ११ ॥</p>
</section>
<section>
<p>एक शरण निजचित्तें । एक वैरें मिसळले तूतें ।</p>
<p>एक ते भजनभावार्थें । एक ते भयार्तें स्मरले तूतें 
॥ १२ ॥</p>
</section>
<section>
<p>एक ते सुहृदत्वें सगोत्र । एकाचें केवळ स्नेहसूत्र 
।</p>
<p>एका अंगसंग कामतंत्र । एक आज्ञाधारक नेमस्त ॥ १३ 
॥</p>
</section>
<section>
<p>एवं नानापरी विचित्र । जिंहीं ठाकिलें चरणच्छत्र 
।</p>
<p>भवभय जें महाघोर । तें त्यांसमोर हों न शके ॥ १४ ॥</p>
</section>
<section>
<p>भक्त वैरी आणि सुहृद । अवघ्यां देणें निज ऐक्यपद 
।</p>
<p>बाप उदारता अगाध । तूं स्वानंदबोध सर्वांचा ॥ १५ 
॥</p>
</section>
<section>
<p>होमें जें दीजे अग्नीवरी । तें अग्नी आपुल्या‌ऐसें 
करी ।</p>
<p>मा अवचटें पडिल्यावरी । तेंही करी तैसेंचि ॥ १६ ॥</p>
</section>
<section>
<p>एवं नानायोगें गोविंदा । जे मीनले तुझिया संबंधा 
।</p>
<p>त्यांची निरसोनि संसारबाधा । समत्वें निजपदा तूं 
नेसी ॥ १७ ॥</p>
</section>
<section>
<p>त्या तुझें चरणछत्र येथें । निवारी त्रिविध तापांतें 
।</p>
<p>सदा वर्षे परमामृतें । शरण चरणांतें यालागीं ॥ १८ 
॥</p>
</section>
<section>
<p>ज्या संसारभयाभेण । तुझ्या चरणा आलों शरण ।</p>
<p>त्या भवभयाचें निरूपण । उद्धव आपण सांगत ॥ १९ ॥</p>
</section>
<blockquote>
<section>
<p><br/></p>

<p>दष्टं जनं संपतितं बिलेऽस्मिन्‌ कालाहिना क्षुद्रसुखोरुतर्षम्‌ 
।</p>
<p>समुद्धरैनं कृपयाऽऽपवर्ग्यैर्वचोभिरासिञ्च महानुभाव 
॥ १० ॥</p>
<p><br/></p>
</section>
</blockquote>
<section>


<p>संसारकुहरामाजीं जन । गृहदाराकूपीं पडले जाण ।</p>
<p>त्याहीमाजीं दुःख गहन । काळसर्पें दारुण डंखिलें 
॥ १२० ॥</p>
</section>
<section>
<p>त्या काळसर्पाचें विख । क्षणक्षणां चढे देख ।</p>
<p>अभिमानें भुलले लोक । विषयसुख वांछिती ॥ २१ ॥</p>
</section>
<section>
<p>नवल काळसर्पाचा पडिपाडु । विषप्राय विषय केले गोडु 
।</p>
<p>गोडांचा गोड परमार्थ दृढु । तो केला कडू जीवेंभावें 
॥ २२ ॥</p>
</section>
<section>
<p>विखाहूनि विषय अधिक । विख एक वेळां मारक ।</p>
<p>विषयो पुनः पुनः घातक । काळसर्पें लोक भुलविले ॥ 
२३ ॥</p>
</section>
<section>
<p>विषय तो केवळ विख । त्यालागीं भुलले मूर्ख ।</p>
<p>विषयांची तृष्णा देख । अधिकाधिक वाढविती ॥ २४ ॥</p>
</section>
<section>
<p>ऐसे दुःखनिमग्न जे जन । त्यांचें करावें जी उद्धरण 
।</p>
<p>म्हणशील ’हे करितील साधन । तैं उद्धरण करीन मी’ ॥ 
२५ ॥</p>
</section>
<section>
<p>स्वामी तुझी कृपा न होतां । कोट्यानुकोटी साधन तें 
वृथा ।</p>
<p>तुझी कृपा जाहलिया अच्युता । भवव्यथा स्पर्शेना 
॥ २६ ॥</p>
</section>
<section>
<p>ऐकें कृपाळुवा श्री‌अनंता । तुझ्या मोक्षफळरूप 
ज्या कथा ।</p>
<p>तेणें अमृतें शिंपोनि कृष्णनाथा । जनां समस्तां 
उद्धरीं ॥ २७ ॥</p>
</section>
<section>
<p>तुझे मुखींचें कथापीयूख । बिंदुमात्र लाभतां देख 
।</p>
<p>भवसर्पाचें उतरे विख । उपजवी सुख स्वानंदें ॥ २८ 
॥</p>
</section>
<section>
<p>’सकळ जनांच्या विषयीं’ । म्हणसी आग्रह कां तुझ्या 
ठायीं ।</p>
<p>जन मातें प्रार्थीत नाहीं । देवा ऐसें कांहीं कल्पिसी 
॥ २९ ॥</p>
</section>
<section>
<p>अंधळें अंधकूपीं पडतां । देखणेनीं लावावें सत्पथा 
।</p>
<p>तेवीं ज्ञानांध दुःखी बुडतां । उद्धरावया तत्त्वतां 
मी प्रार्थितसें ॥ १३० ॥</p>
</section>
<section>
<p>जन अंध कां जाहले म्हणसी । संसारसर्पें ग्रासिलें 
त्यांसी ।</p>
<p>यालागीं विसरोनि निजसुखासी । विषयसुखासी लोधले 
॥ ३१ ॥</p>
</section>
<section>
<p>ऐशिया दीनांतें श्री‌अनंता । कृपेनें उद्धरावें 
तत्त्वतां ।</p>
<p>म्हणोनि चरणीं ठेविला माथा । श्रीकृष्णनाथा प्रार्थिलें 
॥ ३२ ॥</p>
</section>
<section>
<p>ऐकोनि भक्ताची विनंती । संतोषला भक्तपती ।</p>
<p>उत्तम सभेची ज्ञानस्थिती । उद्धवाप्रती सांगेल 
॥ ३३ ॥</p>
</section>
<section>
<p>जे सभेसी मुख्यत्वें हृषीकेशी । देवर्षी आणि ब्रह्मर्षी 
।</p>
<p>तेथ मीनले राजर्षी । तपोराशी ज्ञाननिधी ॥ ३४ ॥</p>
</section>
<section>
<p>ते सभेचा ज्ञानमथितार्थ । उद्धवासी सांगेल श्रीकृष्णनाथ 
।</p>
<p>श्रोतीं अवधान द्यावें तेथ । एका विनवीत जनार्दनु 
॥ ३५ ॥</p>
</section>
<section>
<p>ज्ञान आणि पुरातन । वक्ता भगवंत आपण ।</p>
<p>श्रोता उद्धव सावधान । काय श्रीकृष्ण बोलिला ॥ ३६ 
॥</p>
</section>
<blockquote>
<section>
<p><br/></p>

<cite><p>श्रीभगानुवाच-</p></cite>

<p>इत्थमेतत्पुरा राजा भीष्मं धर्मभृतां वरम्‌ ।</p>
<p>अजातशत्रुः पप्रच्छ सर्वेषां नोऽनुश्रृण्वताम्‌ 
॥ ११ ॥</p>
<p><br/></p>
</section>
</blockquote>
<section>


<p>तुवां पुशिलें जैशा रीतीं । तैसियाचि गा उपपत्तीं 
।</p>
<p>धर्में पुशिले भीष्माप्रती । देहांतीं शरपंजरीं 
॥ ३७ ॥</p>
</section>
<section>
<p>ऐक त्या धर्माची थोरी । ज्यासी शत्रु नाहीं संसारीं 
।</p>
<p>सत्यवादी निजनिर्धारीं । जो ऋषिमंत्रीं जन्मला 
॥ ३८ ॥</p>
</section>
<section>
<p>करावया पांडवनिर्दळण । वज्रदेही व्हावया आपण ।</p>
<p>वर्म पुसतां दुर्योधन । धर्म असत्य वचन न बोले ॥ 
३९ ॥</p>
</section>
<section>
<p>ऐसा राजा युधिष्ठिर । निर्मत्सर परम पवित्र ।</p>
<p>तेणें करूनि अत्यादर । भीष्म महावीर विनविला ॥ १४० 
॥</p>
</section>
<section>
<p>जो परम धार्मिक निजनिर्धारीं । जो स्वधर्मनियमें 
व्रतधारी ।</p>
<p>जो यावज्जन्म ब्रह्मचारी । जो महाशूरीं वंदिजे 
॥ ४१ ॥</p>
</section>
<section>
<p>न मोडतां गुरुत्वाची पायरी । जो परशुरामेंसीं युद्ध 
करी ।</p>
<p>परी काशीश्वराची कुमरी । जो न करीच नोवरी ब्रह्मचर्यें 
॥ ४२ ॥</p>
</section>
<section>
<p>धनुर्विद्येसी गुरु परशुराम । तो रणीं जिंतिला 
करूनि नेम ।</p>
<p>तेणें संतोषोनि परम । आपुलें नाम आंकणां घातलें 
॥ ४३ ॥</p>
</section>
<section>
<p>अधिक संतुष्टे परशुराम । माझ्या ब्रह्मचर्याचा 
व्रतनेम ।</p>
<p>भीष्मा तुज कदा बाधिना काम । वर परम दीधला ॥ ४४ ॥</p>
</section>
<section>
<p>जनकसंतोषाकारणें । आपुलें तारुण्य दीधलें जेणें 
।</p>
<p>वार्धक्य घे‌ऊनि आपणें । सुखी करणें शंतनु ॥ ४५ ॥</p>
</section>
<section>
<p>पित्यानें दीधलें आशीर्वादा । ’ऐक भीष्मा अतिप्रबुद्धा 
।</p>
<p>वार्धकीं क्षीणशक्तीची आपदा । ते तुज कदा बाधेना’ 
॥ ४६ ॥</p>
</section>
<section>
<p>यालागीं जंव जंव म्हातारपण । तंव तंव त्याचा प्रताप 
गहन ।</p>
<p>काळाची शक्ति खुंटली जाण । ज करवे क्षीण भीष्मासी 
॥ ४७ ॥</p>
</section>
<section>
<p>यालागीं तोडरीं काळ काम । आंकणा रिघाला परशुराम 
।</p>
<p>हाचि धर्मिष्ठीं ’वरिष्ठधर्म’ । हें साजे नाम भीष्मासी 
॥ ४८ ॥</p>
</section>
<section>
<p>ज्याचिये प्रतिज्ञेच्या निर्धारीं । देवासी लावूनियां 
हारी ।</p>
<p>निःशस्त्रा करी शस्त्रधारी । एवढी थोरी प्रतिज्ञेची 
॥ ४९ ॥</p>
</section>
<section>
<p>न मोडतां भजनमर्यादा । युद्धीं मिसळोनि गोविंदा 
।</p>
<p>हारी लावूनियां मुकुंदा । चरणारविंदा लागला ॥ १५० 
॥</p>
</section>
<section>
<p>आण वाहूनि निर्धारीं । शस्त्रास्त्रें सांडिलीं 
दूरीं ।</p>
<p>पुढती बाण भेदितां जिव्हारीं । शस्त्र करीं न धरीच 
॥ ५१ ॥</p>
</section>
<section>
<p>बाणीं खडतरलें जिव्हार । विकळता देखोनि थोर ।</p>
<p>भीष्में करूनि निजनिर्धार । जाहला तत्पर देहत्यागा 
॥ ५२ ॥</p>
</section>
<section>
<p>हें दक्षिणायन अतिघोर । भीष्में ऐकतां उत्तर ।</p>
<p>काळासी करूनियां दूर । स्वशरीर राखिलें ॥ ५३ ॥</p>
</section>
<section>
<p>मग निजात्मनिर्धारीं । भीष्म पहुडे शरपंजरीं ।</p>
<p>त्यातें युधिष्ठिर प्रश्न करी । महा‌ऋषीश्वरीं 
परिवारिला ॥ ५४ ॥</p>
</section>
<section>
<p>आम्हां सकळां देखतां । जाहला युधिष्ठिर पुसता ।
</p>
<p>तेचि पुरातन कथा । तुज मी आतां सांगेन ॥ ५५ ॥</p>
</section>
<blockquote>
<section>
<p><br/></p>

<p>निवृत्ते भारते युद्धे सुहृन्निधनविह्वलः ।</p>
<p>श्रुत्वा धर्मान्‌ बहून्पश्चान्मोक्षधर्मानपृच्छत 
॥ १२ ॥</p>
<p><br/></p>
</section>
</blockquote>
<section>


<p>मी संधि करितां श्रीकृष्ण । तें न मानीच दुर्योधन 
।</p>
<p>व्यासें वर्जितां आपण । तरी दृप्तपण युद्धासी ॥ 
५६ ॥</p>
</section>
<section>
<p>एवं दैवबळें कुरुक्षेत्रीं । कौरवपांडवां झुंजारीं 
।</p>
<p>सापत्‍न दुर्योधनादि वैरी । सपरिवारीं मारिले ॥ 
५७ ॥</p>
</section>
<section>
<p>युद्ध निवर्तल्यापाठीं । धर्म बैसल्या राज्यपटीं 
।</p>
<p>तेणें अभिमान घेतला पोटीं । महादोषी सृष्टीं मी 
एक ॥ ५८ ॥</p>
</section>
<section>
<p>मी राज्यीं बैसवितां आपण । म्हणें म्यां मारिला 
गुरु ब्राह्मण ।</p>
<p>म्यां मारिला कर्ण दुःशासन । राजा दुर्योधन म्यां 
मारिला ॥ ५९ ॥</p>
</section>
<section>
<p>उत्पत्तिस्थितिप्रलयकर्ता । येथ ईश्वरु जाण तत्त्वतां 
।</p>
<p>तें सांडोनियां सर्वथा । ’अहं कर्ता’ म्हणे धर्म 
॥ १६० ॥</p>
</section>
<section>
<p>देहाभिमानाचे खटाटोपीं । थोर हो‍ऊनियां अनुतापी 
।</p>
<p>गोत्रहंता मी महापापी । ऐसें आरोपी निजमाथां ॥ ६१ 
॥</p>
</section>
<section>
<p>त्यासी द्यावया समाधान । समयो भीष्माचें निर्याण 
।</p>
<p>तेथें म्यां ने‌उनियां जाण । धर्में केले प्रश्न 
ते ऐका ॥ ६२ ॥</p>
</section>
<section>
<p>राजधर्म दानधर्म । पुशिला तेणें आपद्धर्म ।</p>
<p>मुख्यत्वें पुशिला ’मोक्षधर्म’ । उत्तमोत्तम परियेसीं 
॥ ६३ ॥</p>
</section>
<blockquote>
<section>
<p><br/></p>

<p>तानहं तेऽभिधास्यामि देवव्रतमुखाच्छ्रुतान्‌ 
।</p>
<p>ज्ञानवैराग्यविज्ञान श्रद्धाभक्त्युपबृंहितान्‌ 
॥ १३ ॥</p>
<p><br/></p>
</section>
</blockquote>
<section>


<p>ते भीष्ममुखींचे मोक्षधर्म । म्यां परिशिले अति‌उत्तम 
।</p>
<p>जे निरसिती भवभ्रम । सकळ कर्मदाहक ॥ ६४ ॥</p>
</section>
<section>
<p>ज्ञान विज्ञान श्रद्धा भक्ती । अनित्य नासे वैराग्यस्थिती 
।</p>
<p>भीष्में सांगितली धर्माप्रती । ते मी निश्चितीं 
सांगेन ॥ ६५ ॥</p>
</section>
<section>
<p>म्हणणें भीष्मासी ’देवव्रत’ । तेणें देवावरी ठेवूनि 
चित्त ।</p>
<p>शरपंजरीं सुनिश्चित । निजात्मयुक्त पहुडला ॥ ६६ 
॥</p>
</section>
<section>
<p>तेणें सांगितला मोक्षधर्म । त्यांत मुख्यत्वें 
’ज्ञान’ प्रथम ।</p>
<p>तें ज्ञान सांगे पुरुषोत्तम । अति‌उत्तम अवधारीं 
॥ ६७ ॥</p>
</section>
<blockquote>
<section>
<p><br/></p>

<p>नवैकादश पञ्च त्रीन्‌ भावान्‌ भूतेषु येन वै ।</p>
<p>ईक्षेताथैकमप्येषु तञ्ज्ञानं मम निश्चितम्‌ ॥ 
१४ ॥</p>
<p><br/></p>
</section>
</blockquote>
<section>


<p>प्रकृति पुरुष महत्तत्त्व । पंचतन्मात्रा सूक्षस्वभाव 
।</p>
<p>अहंकारासकट ’नव’ । तत्त्ववैभव हे संख्या ॥ ६८ ॥</p>
</section>
<section>
<p>’एकादश’ बोलिजेतें । तें अकराही इंद्रियें येथें 
।</p>
<p>’पंच’ ते पंचमहाभूतें । ’तिनी’ ते निश्चित तीन गुण 
॥ ६९ ॥</p>
</section>
<section>
<p>हे तत्त्वसंख्या उणखूण । गणितां अठ्ठावीस जाण ।
</p>
<p>इयें सर्व भूतीं समसमान । तत्त्वें जाण वर्तती ॥ 
१७० ॥</p>
</section>
<section>
<p>हिरण्यगर्भादि स्थावरान्त । तत्त्वें समान गा समस्त 
।</p>
<p>अधिक उणें नाहीं येथ । जाण निश्चित उद्धवा ॥ ७१ ॥</p>
</section>
<section>
<p>तैसेंचि गा जीवचैतन्य । प्रतिबिंबलेंसे समसमान 
।</p>
<p>जें नाम रूप अभिमान । सर्वांसी जाण प्रकाशक ॥ ७२ 
॥</p>
</section>
<section>
<p>थिल्लरीं विहिरीं सागरीं । चंद्रमा प्रतिबिंब समचि 
धरी ।</p>
<p>तेवीं ब्रह्मादि मशकवरी । जीवत्व शरीरीं समसाम्यें 
॥ ७३ ॥</p>
</section>
<section>
<p>भूतें समसमान चैतन्य । एकात्मता देखणें जाण ।</p>
<p>या नांव गा ’शुद्धज्ञान’ । माझाही जाण हा निश्चय 
॥ ७४ ॥</p>
</section>
<section>
<p>आतां विज्ञानाचें लक्षण । तुज मी सांगेन संपूर्ण 
।</p>
<p>ते श्लोकार्धें निरूपण । स्वयें नारायण सांगत ॥ 
७५ ॥</p>
</section>
<blockquote>
<section>
<p><br/></p>

<p>एतदेव हि विज्ञानं न नथैकेन येन यत्‌ ॥</p>
<p><br/></p>
</section>
</blockquote>
<section>


<p>पूर्वीं देखतेनी स्वभावें । व्यापक वस्तूनियें 
सर्वें ।</p>
<p>व्यापिलीं असती देहादि तत्त्वें । हें मानी जीवेंभावें 
निश्चित ॥ ७६ ॥</p>
</section>
<section>
<p>जेवीं कां घटमात्रास । सबाह्य व्यापक आकाश ।</p>
<p>तेवीं सकळ प्रपंचास । चिदाभास व्यापक ॥ ७७ ॥</p>
</section>
<section>
<p>ऐसें जें कां शुद्ध ज्ञान । तें ज्ञेयप्राप्तीचें 
कारण ।</p>
<p>ज्ञेय पावलिया ज्ञान । हारपे जाण वृत्तींसीं ॥ १८ 
॥</p>
</section>
<section>
<p>ज्ञानैकगम्य वस्तु जे । यालागीं त्या ’ज्ञेय’ म्हणिजे 
।</p>
<p>ज्ञेय पावलिया ज्ञान लाजे । जेवीं कां सूर्यतेजें 
खद्योत ॥ ७९ ॥</p>
</section>
<section>
<p>जळीं रिघल्या लवण । लवणपणा मुके जाण ।</p>
<p>तेवीं ज्ञेय पावलिया ज्ञान । ज्ञातेपण हारवी ॥ १८० 
॥</p>
</section>
<section>
<p>ज्ञेय पावलिया सम्यक । स्वरूपीं चिन्मात्रैक एक 
।</p>
<p>तेथ मिथ्या व्याप्यव्यापक । साधक बाधक असेना ॥ ८१ 
॥</p>
</section>
<section>
<p>जेवीं उदेलिया गभस्ती । सतारा लोपे रोहिणीपती ।
</p>
<p>तेवीं जगेंसीं ज्ञानसंपत्ती । ज्ञेयाचे प्राप्तीपुढें 
लोपे ॥ ८२ ॥</p>
</section>
<section>
<p>ऐसें अपरोक्ष नव्हतां साङ्ग्‌ । देहादि प्रपंचाचें 
लिंग ।</p>
<p>आत्म्यवेगळें देखे जग । शब्दें लगबग ब्रह्मज्ञाना 
॥ ८३ ॥</p>
</section>
<section>
<p>शुद्ध शब्दिक जें ब्रह्मज्ञान । तेहीं गुणात्मक 
जाण ।</p>
<p>वस्तु निराकार निर्गुण । जन्ममरण तिशी नाहीं ॥ ८४ 
॥</p>
</section>
<section>
<p>त्रिगुण तितुकें नाशवंत । येचि विखीं प्रस्तुत 
।</p>
<p>सांगाताहे श्रीकृष्णनाथ । अंतवंत साकार ॥ ८५ ॥</p>
</section>
<blockquote>
<section>
<p><br/></p>

<p>(उत्तरार्ध) स्थित्युत्पत्त्यप्ययान्पश्येद्‍भावानां 
त्रिगुणात्मनाम्‌ ॥ १५ ॥</p>
<p><br/></p>
</section>
</blockquote>
<section>


<p>जरी नसतें नाशवंत । तरी सगुण मानूं येतें सत्य ।</p>
<p>उत्पत्तिस्थितिनिदानवंत । जाण येथ त्रिगुणाचि 
॥ ८६ ॥</p>
</section>
<section>
<p>रजोगुणें होय उत्पत्ति । सत्वगुणें कीजे स्थिती 
।</p>
<p>तमोगुण नाशी अंतीं । हा गुणप्रवृत्ती-स्वभावो ॥ 
८७ ॥</p>
</section>
<section>
<p>या गुणांमाजीं वस्तु असे । जिचेनि गुणकर्म प्रकाशे 
।</p>
<p>परी जन्ममरणादि दोषें । अलिप्त वसे अविनाशी ॥ ८८ 
॥</p>
</section>
<section>
<p>जे तिनी गुणां आश्रयभूत । जिचेनि गुणकर्में वर्तत 
।</p>
<p>ती वस्तु त्रिगुणातीत । तेचि सांगत श्रीकृष्ण ॥ 
८९ ॥</p>
</section>
<blockquote>
<section>
<p><br/></p>

<p>आदावन्ते च मध्ये च सुज्यात्सृज्यं यदन्वियात्‌ 
।</p>
<p>पुनस्तत्प्रतिसंक्रामे यच्छिष्येत तदेव सत्‌ 
॥ १६ ॥</p>
<p><br/></p>
</section>
</blockquote>
<section>


<p>गुणां आदि-मध्य-अवसानीं । सृष्टि‌उत्पत्ति-स्थिति-निदानीं 
।</p>
<p>जें असे अविनाशपणीं । तें मी मानें संतत्वें ॥ १९० 
॥</p>
</section>
<section>
<p>तेंचि संतत्व गा ऐसें । ज्याचेनि आधारें जग वसे ।
</p>
<p>जें जगा सबाह्य भरलें असे । जग प्रकाशे ज्याचेनी 
॥ ९१ ॥</p>
</section>
<section>
<p>हें जगचि होय जाये । परीं तें संचलेंचि राहे ।</p>
<p>ऐशी जे निजवस्तु आहे । ते तूं पाहे संतत्वें ॥ ९२ 
॥</p>
</section>
<section>
<p>जैसे घटमठ होती जाती । आकाश राहे सहजगती ।</p>
<p>तेवीं ब्रह्मांडा लयोत्पत्ती । वस्तूची स्थिती 
संचली ॥ ९३ ॥</p>
</section>
<section>
<p>जेवीं अलंकारपूर्वीं सोनें । अलंकारीं सोनें सोनेंपणें 
।</p>
<p>अलंकारनाशीं नासों नेणे । जेवीं कां सोनें निजस्थिती 
॥ ९४ ॥</p>
</section>
<section>
<p>तेवीं आकळोनि चराचर । वस्तु असे अखंडाकार ।</p>
<p>होतां जातां आकारविकार । वस्तु अणुमात्र विकारेना 
॥ ९५ ॥</p>
</section>
<section>
<p>ऐशी जे वस्तु अखंडपणें । तिच्या ठायीं चार प्रमाणें 
।</p>
<p>इहीं प्रामार्णीं वस्तु जाणणें । प्रपंच देखणें 
मिथ्यात्वें ॥ ९६ ॥</p>
</section>
<blockquote>
<section>
<p><br/></p>

<p>श्रुतिः प्रत्यक्षमैतिह्यमनुमानं चतुष्टयम्‌ 
।</p>
<p>प्रमाणेष्वनवस्थानाद्विकल्पात्स विरज्यते ॥ १७ 
॥</p>
<p><br/></p>
</section>
</blockquote>
<section>


<p>एक अद्वैत ब्रह्म पाहीं । दूसरें आणिक कांहीं नाहीं 
।</p>
<p>प्रपंच विथ्या वस्तूचे ठायीं । हें प्रमाण पाहीं 
’वेदवाक्य’ ॥ ९७ ॥</p>
</section>
<section>
<p>’प्रत्यक्ष’ देखिजे आपण । देहादिकांचें नश्वरपण 
।</p>
<p>हें दुसरें परम प्रमाण । जें क्षणिकत्व जाण प्रपंचा 
॥ ९८ ॥</p>
</section>
<section>
<p>मार्कंडेयो आणि भुशुंडी । इंहीं प्रपंचाची राखोंडी 
।</p>
<p>देखिली गा रोकडी । वेळां कोडी कल्पांतीं ॥ ९९ ॥</p>
</section>
<section>
<p>महाजनप्रसिद्ध हें श्रवण । प्रपंचासी क्षणिकपण 
।</p>
<p>हें तिसरें गा प्रमाण । उद्धवा जाण ’ऐतिह्य’ ॥ २०० 
॥</p>
</section>
<section>
<p>शास्त्रप्रसिद्धी अनुमान । मिथ्या प्रपंचाचें 
भान ।</p>
<p>दिसे मृगजळासमान । वस्तुतां जाण असेना ॥ १ ॥</p>
</section>
<section>
<p>दोर दोरपणें साचार । भ्रमें भासे नानाकार ।</p>
<p>काष्ठ सर्प कीं मोत्यांचा हार । ना हे जळधार जळाची 
॥ २ ॥</p>
</section>
<section>
<p>तेवीं वस्तु एक चिद्‍घन । तेथ भ्रमें मतवाद गहन ।
</p>
<p>हें शून्य किंवा सगुण । कर्मधर्माचरण तें मिथ्या 
॥ ३ ॥</p>
</section>
<section>
<p>यापरी करितां ’अनुमान’ । मिथ्या प्रवृत्तिप्रपंचज्ञान 
।</p>
<p>हें वेदान्तमत प्रमाण । सत्य जाण उद्धवा ॥ ४ ॥</p>
</section>
<section>
<p>तंतूवेगळा पट कांहीं । योजेना आणीकिये ठायीं ।</p>
<p>तेंवी ब्रह्मावेगळा पाहीं । प्रपंचु नाहीं सत्यत्वें 
॥ ५ ॥</p>
</section>
<section>
<p>चहूं प्रमाणीं प्रपंचस्थिती । मिथ्या साधिली निश्चितीं 
।</p>
<p>ते प्रपंचीं विषयासक्ती । सांडूनि विरक्ती धरावी 
॥ ६ ॥</p>
</section>
<section>
<p>येचिविखींचें निरूपण । स्वयें सांगताहे नारायण 
।</p>
<p>उभय लोकीं विषयध्यान । तें मिथ्या जाण अमंगळ ॥ ७ 
॥</p>
</section>
<blockquote>
<section>
<p><br/></p>

<p>कर्मणां परिणामित्वादाविरिञ्चादमङ्गलम्‌ ।</p>
<p>विपश्चिन्नश्वरं पश्येददृष्टमपि दृष्टवत्‌ ॥ 
१८ ॥</p>
<p><br/></p>
</section>
</blockquote>
<section>


<p>करूनि कर्मांचें साधन । पाविजे लोक तो नश्वर जाण 
।</p>
<p>आदिकरूनि ब्रह्मसदन । नश्वरत्वें जाण अमंगळ ॥ ८ 
॥</p>
</section>
<section>
<p>जें ते लोकींचें सुख गहन । तें विखें रांधिलें जैसें 
अन्न ।</p>
<p>खातां गोड परिपाकें मरण । तेवीं अधःपतन स्वर्गस्था 
॥ ९ ॥</p>
</section>
<section>
<p>जैसा देखिला हा लोक येथ । तैसाचि स्वर्गभोग तेथ ।
</p>
<p>जे दोन्ही जाण अंतवंत । नाश प्राप्त दोंहीसी ॥ २१० 
॥</p>
</section>
<section>
<p>काळें पांढरें दोनी सुणीं । जेवीं सम अपवित्रपणीं 
।</p>
<p>तेवीं इहपरलोक दोन्ही । नश्वरपणीं समान ॥ ११ ॥</p>
</section>
<section>
<p>इहामुत्र भोगासक्ती । यांवरी धरावी विरक्ती ।</p>
<p>या नांव ’वैराग्यस्थिती’ । जाण निश्चितीं उद्धवा 
॥ १२ ॥</p>
</section>
<section>
<p>मागील तुझी प्रश्नस्थिती । पुशिली होती माझी भक्ती 
।</p>
<p>ते मी सांगेन तुजप्रती । यथानिगुतीं निजबोधें ॥ 
१३ ॥</p>
</section>
<blockquote>
<section>
<p><br/></p>

<p>भक्तियोगः पुरैवोक्तः प्रीयमाणाय तेऽनघ ।</p>
<p>पुनश्च कथयिष्यामि मद्‍भक्तेः कारणं परम्‌ ॥ १९ 
॥</p>
<p><br/></p>
</section>
</blockquote>
<section>


<p>पूर्वीं भक्तीची महत्ख्याती । तुज सांगितली निजस्थिती 
।</p>
<p>ते भक्तीची तुज अति प्रीती । तरी मी मागुतीं सांगेन 
॥ १४ ॥</p>
</section>
<section>
<p>ऐक उद्धवा पुण्यमूर्ती । ज्यासी आवडे माझी भक्ती 
।</p>
<p>तो मज पढिया त्रिजगतीं । भजनें परम प्राप्ती मद्‍भक्तां 
॥ १५ ॥</p>
</section>
<section>
<p>ते भक्तीचें निजलक्षण । प्रथम भूमिका आरंभून ।</p>
<p>देवो सांगताहे आपण । येथें सावधान व्हावें श्रोतां 
॥ १६ ॥</p>
</section>
<blockquote>
<section>
<p><br/></p>

<p>श्रद्धामृतकथायां मे शश्वन्मदनुकीर्तनम्‌ ।</p>
<p>परिनिष्ठा च पूजायां स्तुतुभिःस्तवनं मम ॥ २० ॥</p>
<p><br/></p>
</section>
</blockquote>
<section>


<p>अमृतरूपा ज्या माझ्या कथा । श्रद्धायुक्त श्रवण 
करितां ।</p>
<p>फिकें करूनियां अमृता । गोडी भक्तिपंथा तत्काळ 
लागे ॥ १७ ॥</p>
</section>
<section>
<p>अमर अमृतपान करिती । तेही शेखीं मरोनि जाती ।</p>
<p>माझें कथामृत जे सेविती । ते नागवती कळिकाळा ॥ १८ 
॥</p>
</section>
<section>
<p>सेवितां कथासारामृत । अतिशयें जाहले उन्मत्त ।</p>
<p>मातले मरणातें मारित । धाकें पळे समस्त संसारु ॥ 
१९ ॥</p>
</section>
<section>
<p>सेवितां कथामृतसार । मद्‍भावीं रंगलें अंतर ।</p>
<p>तैं माझे गुण माझें चरित्र । गाती सादर उल्हासें 
॥ २२० ॥</p>
</section>
<section>
<p>माझे नाम माझीं पदें । नाना छंदें अद्वैतबोधें ।
</p>
<p>कीर्तनीं गाती स्वानंदें । परमानंदें डुल्लत ॥ 
२१ ॥</p>
</section>
<section>
<p>सप्रेम संभ्रमाचे मेळीं । गर्जती नामाच्या कल्लोळीं 
।</p>
<p>नामासरिसी वाजे टाळी । जाहली होळी महापापां ॥ २२ 
॥</p>
</section>
<section>
<p>ऐशिया कीर्तनाचे आवडीं । जाहलीं प्रायश्चित्तें 
देशधडी ।</p>
<p>तीर्थें हो‍ऊनि ठेलीं बापुडीं । फिटलीं सांकडीं 
जपतपांचीं ॥ २३ ॥</p>
</section>
<section>
<p>ऐकोनि कीर्तनाचा गजर । ठेला यमलोकींचा व्यापार 
।</p>
<p>रिकामें यमकिंकर । यमें पाशभार लपविला ॥ २४ ॥</p>
</section>
<section>
<p>देखोनि कीर्तनाचे गोडी । देव धांवे लवडसवडीं ।</p>
<p>वैकुंठींहूनि घालीं उडी । अतितांतडीं स्वानंदें 
॥ २५ ॥</p>
</section>
<section>
<p>ऐसा कीर्तनाचा गजर । करितां नित्य निरंतर ।</p>
<p>त्या अधीन मी श्रीधर । भुललों साचार कीर्तनें ॥ २६ 
॥</p>
</section>
<section>
<p>जैसें कीर्तन तैशीच पूजा । आदरें पूजी गरुडध्वजा 
।</p>
<p>पुष्पादिसंभारसमाजा । अतिवोजा घमघवीत ॥ २७ ॥</p>
</section>
<section>
<p>अतिनिष्ठा सावधान । यापरी करी माझें पूजन ।</p>
<p>माझी स्तुति माझें स्तवन । रिकामा अर्ध क्षण जावों 
नेदी ॥ २८ ॥</p>
</section>
<blockquote>
<section>
<p><br/></p>

<p>आदरः परिचर्यायां सर्वाङ्गैरभिवन्दनम्‌ ।</p>
<p>मद्‍भक्तपूजाऽभ्यधिका सर्वभूतेषु मन्मतिः ॥ २१ 
॥</p>
<p><br/></p>
</section>
</blockquote>
<section>


<p>’इंद्रिये’ वेंचिलीं पूजाविधानें । ’वाचा’ वेंचली 
हरिकीर्तनें ।</p>
<p>’हृदय’ वेंचलें माझोनि ध्यानें । ’अष्टांग’ नमनें 
वेंचले ॥ २९ ॥</p>
</section>
<section>
<p>ऐसा अत्यादरे वाडेंकोडें । सबाह्य वेंचला मजकडे 
।</p>
<p>माझे भक्त देखिल्या पुढें । हरिखें मजकडे येवोंचि 
विसरे ॥ २३० ॥</p>
</section>
<section>
<p>माझे भक्त भाग्यें येती घरा । तैं पर्वकाळ दिवाळी 
दसरा ।</p>
<p>तेथें तीर्थें धांवती माहेरा । जेवीं सासराहूनि 
कुमारी ॥ ३१ ॥</p>
</section>
<section>
<p>पहावया भक्तपूजेची आवडी । सनकादिकांची पडे उडी 
।</p>
<p>नारदप्रल्हादादि भक्तकोडी । चढोवढी धांवती ॥ ३२ 
॥</p>
</section>
<section>
<p>तेथ सिद्ध येती गा अलोटें । सुरवरांचे टेक फुटे ।
</p>
<p>महानुभवांचा ढीग दाटे । पितर नेटेंपाटें धांवती 
॥ ३३ ॥</p>
</section>
<section>
<p>वेदांसी रिघावा न घडे । विधि निर्बुजला मागें मुरडे 
।</p>
<p>माझ्या भक्तपूजेचेनि कोडें । दारापुढें थाट दाटे 
॥ ३४ ॥</p>
</section>
<section>
<p>मद्‍भक्तपूजेचिया उल्हासा । मज टक पडे हृषीकेशा 
।</p>
<p>इतरांचा पाड का‌इसा । भक्तपूजनीं ऐसा महिमा आहे 
॥ ३५ ॥</p>
</section>
<section>
<p>मागां सांडूनि माझी पूजा । जेणें मद्‍भक्त पूजिले 
वोजा ।</p>
<p>तेणें मज पूजिलें अधोक्षजा । परिवारसमाजासमवेत 
॥ ३६ ॥</p>
</section>
<section>
<p>प्रतिमा माझ्या अचेतन व्यक्ती । भक्त माझ्या सचेतन 
मूर्ति ।</p>
<p>त्यांसी पूजिल्या मीं श्रीपती । यथानिगुतीं संतोषें 
॥ ३७ ॥</p>
</section>
<section>
<p>जैसा मद्‍भाव मद्‍भक्तीं । तोचि भावो सर्वांभूतीं 
।</p>
<p>नानाकार भूताकृती । परी आत्मस्थिती अविकार ॥ ३८ 
॥</p>
</section>
<section>
<p>दिसे देहाकृती मुंडली । तीतें म्हणती हे रांडली 
।</p>
<p>परी आत्म्याची रांड नाहीं जाहली । असे संचली आत्मस्थिति 
॥ ३९ ॥</p>
</section>
<section>
<p>दीर्घ वक्र आणि वर्तुळ । दिसती भिन्न इंगळ ।</p>
<p>परी अग्नि एकचि केवळ । तेवीं भूतें सकळ मद्‌रूपें 
॥ २४० ॥</p>
</section>
<section>
<p>चित्रांमाजीं नानाकृती । पाहतां अवघी एकचि भिंती 
।</p>
<p>तेवीं मी चिदात्मा सर्वभूतीं । निजभावें निश्चितीं 
जाणावा ॥ ४१ ॥</p>
</section>
<section>
<p>सांडूनि अहंकार दुजा । सर्व भूतीं भावो माझा ।</p>
<p>हे उत्तमोत्तम माझी पूजा । मज अधोक्षजा पढियंती 
॥ ४२ ॥</p>
</section>
<section>
<p>ऐशी जो माझी पूजा करी । तो मज पढियंता गा भारी ।</p>
<p>मी सर्वांगे राबें त्याच्या घरीं । तो मजवरी मिराशी 
॥ ४३ ॥</p>
</section>
<section>
<p>त्याच्या चेष्टांची जे गती । तेचि माझी भजनस्थिती 
।</p>
<p>हेंचि स्वमुखें श्रीपती । उद्धवाप्रती सांगता ॥ 
४४ ॥</p>
</section>
<blockquote>
<section>
<p><br/></p>

<p>मदर्थेष्वङ्गचेष्टा च वचसा मद्‍गुणेरणम्‌ ।</p>
<p>मय्यर्पणं च मनसः सर्वकामविवर्जनम्‌ ॥ २२ ॥</p>
<p><br/></p>
</section>
</blockquote>
<section>


<p>लौकिक शरीर कर्मगती । तद्वारा निपजे माझी भक्ती 
।</p>
<p>अभिनव माझी भजनस्थिती । सांगों किती उद्धवा ॥ ४५ 
॥</p>
</section>
<section>
<p>बैसोनियां हाटवटीं । सांगतां लौकिकीही गोष्टी ।
</p>
<p>त्यांमाजीं माझे कीर्तन उठी । मद्‍गुणें गोमटी 
गर्जे वाचा ॥ ४६ ॥</p>
</section>
<section>
<p>स्वधर्मकर्मक्रिया करणें । तेही अर्पी मजकारणें 
।</p>
<p>मजवेगळें कांहीं करणें । करूं नेणे अणुमात्र ॥ ४७ 
॥</p>
</section>
<section>
<p>सर्वेंद्रियांचिये स्थितीं । सहजें निपजे माझी 
भक्ती ।</p>
<p>माझें नाम माझी कीर्ती । वाचा रिती राहो नेणे ॥ ४८ 
॥</p>
</section>
<section>
<p>मनासी आवडे जें जें कांहीं । ते तें अर्पी मजचि पाहीं 
।</p>
<p>शेखीं आपुलें मन तेंही । माझ्या ठायीं समर्पीं ॥ 
४९ ॥</p>
</section>
<section>
<p>माझे स्वरूपाचे ठायीं जाण । केवीं घडे मनाचें अर्पण 
।</p>
<p>तेचिविषयींचें निरूपण । स्वयें श्रीकृष्ण सांगत 
॥ २५० ॥</p>
</section>
<blockquote>
<section>
<p><br/></p>

<p>मदर्थेऽर्थपरित्यागो भोगस्य च सुखस्य च ।</p>
<p>इष्टं दत्तं हुतं जप्तं मदर्थं यद्व्रतं तपः ॥ २३ 
॥</p>
<p><br/></p>
</section>
</blockquote>
<section>


<p>मी परमात्मा परम स्वार्थ । ऐसा करूनि निश्चितार्थ 
।</p>
<p>वेंचिती धन धान्य सर्वार्थ । निजपरमार्थ साधावया 
॥ ५१ ॥</p>
</section>
<section>
<p>परमार्थ साधावया अव्यंग । साचार पोटींचा विराग 
।</p>
<p>मी भेटावया श्रीरंग । सकळ भोग सांडिती ॥ ५२ ॥</p>
</section>
<section>
<p>छत्र चामर हस्ती घोडे । त्यागून होती गा उघडे ।</p>
<p>ऐसें वैराग्य धडपुडें । मज रोकडें पावायया ॥ ५३ ॥</p>
</section>
<section>
<p>माझें पावावया निजसुख । द्रव्यदारापुत्रादिक ।
</p>
<p>त्यागूनि सांडिती निःशेख । यापरी देख अनुतापी ॥ 
५४ ॥</p>
</section>
<section>
<p>आवडीं करितां माझें भजन । विसरे भोगाची आठवण ।</p>
<p>माझे प्राप्तीलागीं जाण । रिता क्षण जावों नेदी 
॥ ५५ ॥</p>
</section>
<section>
<p>माझोनि उद्देशें परम । करी श्रौतस्मार्त स्वकर्म 
।</p>
<p>अग्निहोत्रादि याग परम । व्रत नेम भजलागीं ॥ ५६ ॥</p>
</section>
<section>
<p>माझें ठाकावया चिद्‌रूप । गायत्रादि मंत्रजप ।</p>
<p>माझें पावावया निजस्वरूप । दुष्कर तप आचरती ॥ ५७ 
॥</p>
</section>
<section>
<p>मी विश्वात्मा विश्वतोमुखी । विश्वंभर होतसें सुखी 
।</p>
<p>यालागीं तो दीनमुखीं । करी आवश्यकीं अन्नदान ॥ ५८ 
॥</p>
</section>
<section>
<p>हृदयीं मी स्वतःसिद्ध जाण । त्या माझें करूनि आवाहन 
।</p>
<p>आपण करी जें भोजन । तेंही मदर्पण तो करी ॥ ५९ ॥</p>
</section>
<section>
<p>कवळकवळीं हरिस्मरण । तें अन्नचि होय ब्रह्म पूर्ण 
।</p>
<p>यापरी माझे भक्त जाण । कर्म मदर्पण स्वयें करिती 
॥ २६० ॥</p>
</section>
<section>
<p>ऐशीं सर्व कर्में कृष्णार्पण । सर्वदा जो करी जाण 
।</p>
<p>त्यांचे मन होय मदर्पण । तेंचि निरूपण देवो सांगे 
॥ ६१ ॥</p>
</section>
<blockquote>
<section>
<p><br/></p>

<p>एवं धर्मैर्मनुष्याणामुद्धवात्मनिवेदिनाम्‌ 
।</p>
<p>मयि सञ्जायते भक्तिः कोऽन्योऽर्थोऽस्यावशिष्यते 
॥ २४ ॥</p>
<p><br/></p>
</section>
</blockquote>
<section>


<p>सर्व कर्में मदर्पण । करितां शुद्ध होय मन ।</p>
<p>जेवीं लोह कमावितां जाण । होय दर्पण सोज्ज्वळ ॥ ६२ 
॥</p>
</section>
<section>
<p>पुटीं घालितां सुवर्ण । अधिक तेज चढे जाण ।</p>
<p>करितां वस्त्राचें क्षाळण । स्वच्छपण धोवटी ॥ ६३ 
॥</p>
</section>
<section>
<p>तैसीं सर्व कर्में मदर्पण । करितां निर्मळ होय मन 
।</p>
<p>ते काळीं मनाचें अर्पण । मद्‌रूपीं जाण हों लागे 
॥ ६४ ॥</p>
</section>
<section>
<p>पूर दाटलिया सरितांसी । सवेग ठाकती सिंधूसी ।</p>
<p>तेवीं निर्मळत्वें मनासी । माझ्या स्वरूपासी पावणें 
॥ ६५ ॥</p>
</section>
<section>
<p>माझे स्वरूपीं मनाचे स्थिती । तैं आर्त जिज्ञासु 
अर्थार्थी ।</p>
<p>हे तीनही ते काळीं हारपती । माझी भक्ती चौथी उल्हासे 
॥ ६६ ॥</p>
</section>
<section>
<p>माझें भांडवल मज एक भक्ती । तेथ दुजी तिजी आणि चौथी 
।</p>
<p>हे साधकांची साधनभ्रांती । बहुता भक्ती मज नाहीं 
॥ ६७ ॥</p>
</section>
<section>
<p>तेचि माझी मुख्य भक्ती । येणें साधनें होय प्राप्ती 
।</p>
<p>जे भक्तीस्तव भक्त म्हणविती । ब्रह्मा उमापती सनकादिक 
॥ ६८ ॥</p>
</section>
<section>
<p>निःशेष मावळल्या अहंकृती । भूतें निजात्मरूप दिसती 
।</p>
<p>माझ्या स्वरूपाची ’सहजस्थिती’ । ते माझी मुख्य 
भक्ती उद्धवा ॥ ६९ ॥</p>
</section>
<section>
<p>ये भक्तीच्या लेशस्थितीं । आर्त जिज्ञासु अर्थार्थी 
।</p>
<p>प्रकाशले गा वर्तती । निजस्वार्थी साधक ॥ २७० ॥</p>
</section>
<section>
<p>हेचि आर्ताच्या विषयीं । आर्तीतें प्रकाशी पाहीं 
।</p>
<p>मग ’आर्त’ ऐसे त्याच्या ठायीं । नांवाची नवायी उपतिष्ठे 
॥ ७१ ॥</p>
</section>
<section>
<p>रोगिया नांव आर्तता । हें व्याख्यान नव्हे परमार्था 
।</p>
<p>भगवत्प्राप्तीची तीव्र व्यथा । ते आर्तता परमार्थी 
॥ ७२ ॥</p>
</section>
<section>
<p>जो भगवंताचे प्राप्तीलागीं । कडां घालूं धांवे 
वेगीं ।</p>
<p>कां रिघों पाहे जळते आगीं । तो ’आर्ता’ सावेगीं बोलिजे 
॥ ७३ ॥</p>
</section>
<section>
<p>आर्ताची स्थिति ऐसी । जिज्ञासु निवारी त्यासी ।
</p>
<p>मनुष्यदेह ब्रह्मप्राप्तीसी । तो आत्महत्येसी 
नको योजूं ॥ ७४ ॥</p>
</section>
<section>
<p>मागील भक्त कोणें रीतीं । जाणोनि पावले भगद्‍भक्ती 
।</p>
<p>जीवेंभावें त्या विवरी युक्ती । ’जिज्ञासा’ निश्चितीं 
या नांव ॥ ७५ ॥</p>
</section>
<section>
<p>मज जाणावयाची ऐशी जे आशा । तीतें म्हणती शुद्ध ’जिज्ञासा’ 
।</p>
<p>तेही प्रकाशक माझ्या प्रकाशा । मी जिज्ञासु ऐसा 
तेणें जाणें ॥ ७६ ॥</p>
</section>
<section>
<p>ब्रह्मप्रापक युक्तीचा ठसा । या नांव ’शुद्ध-जिज्ञासा’ 
।</p>
<p>वेदशास्त्रजाणीववळसा । ’लौकिक-जिज्ञासा’ त्या 
नांव ॥ ७७ ॥</p>
</section>
<section>
<p>सर्वां अर्थीं मीचि अर्थना । शुद्ध ’अथार्थी’ या 
नांव जाणा ।</p>
<p>म्हणती अर्थार्थीं द्रव्यकामना । ते मंद व्याख्याना 
प्रवर्तती ॥ ७८ ॥</p>
</section>
<section>
<p>दृष्टी पडे नाना अर्थीं । जो विवंचोनि लावी परमार्थीं 
।</p>
<p>त्या नांव बोलिजे ’अर्थार्थीं’ । त्यातेंही निजभक्ती 
प्रकाशे माझी ॥ ७९ ॥</p>
</section>
<section>
<p>एवं आर्त-जिज्ञासु-अर्थार्थी । त्यांतें प्रकाशे 
माझी ’सहजभक्ती’ ।</p>
<p>तीतें भक्त चतुर्धा मानिती । अधिकारस्थितिविभागें 
॥ २८० ॥</p>
</section>
<section>
<p>भक्त कल्पनेचिया भ्रांती । माझी भक्ति चतुर्धा 
मानिती ।</p>
<p>ते मिथ्या गा वदंती । माझी निजभक्ती एकली ॥ ८१ ॥</p>
</section>
<section>
<p>ऐशिये निजभक्तीची प्राप्ती । आत्मनिवेदनाची स्थिती 
।</p>
<p>उद्धवा म्यां तुजप्रती । यथानिगुतीं निरूपिली ॥ 
८२ ॥</p>
</section>
<section>
<p>माझिये निजभक्तीचें सार । भक्त पावले जे साचार ।
</p>
<p>त्यांचे सर्वही व्यापार । मदाकार हो‍ऊनि ठाकती 
॥ ८३ ॥</p>
</section>
<section>
<p>तो जे‌उती वास पाहे । ते दिशाचि मी हो‍ऊनि ठायें 
।</p>
<p>तो जे‌उतें चालवी पाये । ते धरा मी होयें धराधर ॥ 
८४ ॥</p>
</section>
<section>
<p>तो करूं बैसल्या भोजन । षड्रस होय मी आपण ।</p>
<p>त्यासी करावया प्राशन । निजजीवन मी होयें ॥ ८५ ॥</p>
</section>
<section>
<p>त्यासी चालतां निजपदीं । बोधें दृष्याची निवारीं 
मांदी ।</p>
<p>शांति पायघड्या घाली आधीं । करी पदोपदीं निंबलोण 
॥ ८६ ॥</p>
</section>
<section>
<p>शम दम आज्ञाधारी । हात जोडूनि उभे द्वारीं ।</p>
<p>ऋद्धिसिद्धी दासी घरीं । विवेक कामारी घरींचा सदा 
॥ ८७ ॥</p>
</section>
<section>
<p>त्याचा बैसता अवकाश । अंगें मी होय हृषीकेश ।</p>
<p>तो निजावया सावकाश । समाधि मी त्यास आंथुरीं ॥ ८८ 
॥</p>
</section>
<section>
<p>तो जे कांहीं बोल बोले । ते निःशब्द ब्रह्म-शब्दा 
आलें ।</p>
<p>यालागीं श्रोत्यांसी वहिलें । होय भलें समाधान 
॥ ८९ ॥</p>
</section>
<section>
<p>तो अवलीला बोले वोठीं । शब्दासवें माझी गोठी उठी 
।</p>
<p>श्रोत्यांची तेथ पडे मिठी । स्वभावें गोठी ऐकतां 
॥ २९० ॥</p>
</section>
<section>
<p>चढतां परेचे उपरी । वैकुंठ कैलास पायरी ।</p>
<p>उन्मनी घालोनि बाहेरी । सुखशेजारीं तो पहुडे ॥ ९१ 
॥</p>
</section>
<section>
<p>मिळोनियां मुक्ती चारी । पाणी वाहती त्याच्या घरीं 
।</p>
<p>श्रीसहित राबें मी श्रीहरी । येरांची थोरी कोण पुसे 
॥ ९२ ॥</p>
</section>
<section>
<p>अवचटें ये त्याच्या मुखासी । म्हणे ज्यासी ’तूं 
उद्धरिलासी’ ।</p>
<p>तो माथां वाहें मी हृषीकेशी । शब्दें निजधामासी 
पाववीं वेगीं ॥ ९३ ॥</p>
</section>
<section>
<p>जे पावले माझी ’सहजभक्ती’ । त्यांचे लळे पाळीं मी 
या रीतीं ।</p>
<p>त्यांची मज अनन्य प्रीती । सांगों किती उद्धवा ॥ 
९४ ॥</p>
</section>
<section>
<p>बहुत बोलीं काय कारण । मी देहो तो आत्मा जाण ।</p>
<p>तो माझा जीवप्राण । हे जाणती खूण निजभक्त ॥ ९५ ॥</p>
</section>
<section>
<p>नांदतां ’सहजभक्ती’ आंत । मी देवो तो माझा भक्त ।
</p>
<p>येरवीं मी सगळा त्या‌आंत । तो समस्त मजमाजीं ॥ ९६ 
॥</p>
</section>
<section>
<p>निजभक्त मजभीतरीं । मी तया आंतबाहेरी ।</p>
<p>ऐसे सामरस्यें नांदों भारी । वेगळे बाहेरीं नाममात्र 
॥ ९७ ॥</p>
</section>
<section>
<p>माझिया सायुज्या जे आले । ते मीचि हो‍ऊनियां ठेले 
।</p>
<p>परी मी हो‍ऊनि मज भजलें । ते ’भक्त’ मानिले म्यां 
ऐसे ॥ ९८ ॥</p>
</section>
<section>
<p>सायुज्यापरीस भक्ति गोड । याचि निरूपणांचे कोड 
।</p>
<p>उद्धवा तुझी जाणोनि चाड । विशद निवाड सांगितला ॥ 
९९ ॥</p>
</section>
<section>
<p>ऐशिया माझ्या निजभक्तांसी । अवशेष अर्थ नुरेचि 
त्यांसी ।</p>
<p>मी तुष्टलों गा हृषीकेशी । निज भावासी सर्वस्वें 
॥ ३०० ॥</p>
</section>
<section>
<p>’भक्तिप्राधान्य भागवतशास्त्र’ । तें निजभक्तीचें 
निजसार ।</p>
<p>तुज मी सांगितले साचार । अत्यादरपूर्वक ॥ १ ॥</p>
</section>
<section>
<p>उद्धवा तुझे प्रीतीचेनि व्याजें । मज गुह्यांचें 
निजगुह्य हें जें ।</p>
<p>तें भक्तीचें करूनियां खाजें । तुज म्यां वोजें 
दीधलें ॥ २ ॥</p>
</section>
<section>
<p>म्यां सांगितलें जैशा रीतीं । तैशी सेवावी माझी 
निजभक्ती ।</p>
<p>ऐसें बोलत श्रीपती । उद्धव प्रीतीं उचलिला ॥ ३ ॥</p>
</section>
<section>
<p>मागां टाकूनि पीतांबरें । सांडोनियां शंखचक्रें 
।</p>
<p>उद्धव उचलिला श्रीधरें । तरी प्रेम न सांवरे देवाचें 
॥ ४ ॥</p>
</section>
<section>
<p>हांव न बाणेचि दों करीं । मग चारी भुजा पसरी ।</p>
<p>उद्धवातें हृदयावरी । प्रीतीं थोरीं आलिंगी ॥ ५ 
॥</p>
</section>
<section>
<p>हृदयीं हृदय एक जाहलें । ये हृदयींचें ते हृदयीं 
घातिलें ।</p>
<p>कृष्णें सर्वस्व जें आपुलें । तें हृदयीं सूदलें 
उद्धवाचे ॥ ६ ॥</p>
</section>
<section>
<p>देव आवाप्तकाम निचाड । त्यासीही भक्तीची ऐसी चाड 
।</p>
<p>अतिशयें उद्धव लागला गोड । स्वानंदें कोड पुरवी 
त्याचें ॥ ७ ॥</p>
</section>
<section>
<p>उद्धव प्रेमाचा लवलाहो । आलिंगन सोडूं विसरे देवो 
।</p>
<p>कृष्णहृदया हृदय जडल्या पहा हो । उद्धवा उद्धवो 
विसरला ॥ ८ ॥</p>
</section>
<section>
<p>ऐसे स्वानंदीं वाडाकोडा । दोघेहि मिसळले निचाडचाडा 
।</p>
<p>भक्तिसुखाचा सुरवाडा । उद्धव गाढा मीनला ॥ ९ ॥</p>
</section>
<section>
<p>कृष्णें सर्वस्व आपुलें । उद्धवाचे हृदयीं सूदलें 
।</p>
<p>हें उद्धवा कळों नाहीं दीधलें । लाघव केलें गोविंदें 
॥ ३१० ॥</p>
</section>
<section>
<p>हा अर्थ कळल्या उद्धवासी । हा ये‍ईल मजसी ऐक्यासी 
।</p>
<p>पुढील कथा सुरस ऐसी । मग कोणापाशीं सांगावी ॥ ११ 
॥</p>
</section>
<section>
<p>उद्धवा मज वाडेंकोडें । अखंड हेंचि बोलों आवडे ।
</p>
<p>परी तैसा श्रोता न जोडे । हें थोर सांकडें मजलागीं 
॥ १२ ॥</p>
</section>
<section>
<p>भक्तिसुखाचा सुरवाड । सांगतां माझें पुरे कोड ।
</p>
<p>ऐसा श्रोता कैंचा गोड । यालागीं उद्धवा आड प्रेम 
सूये ॥ १३ ॥</p>
</section>
<section>
<p>सूर्यापासूनि फांकती किरण । तैसें सुटलें आलिंगन 
।</p>
<p>कृष्ण उद्धव जाहले भिन्न । परी अभिन्नपण मोडे ना 
॥ १४ ॥</p>
</section>
<section>
<p>पुढील कथेची संगती । दूर ठेली श्लोकसंगती ।</p>
<p>श्रोतां विरुद्ध न घ्यावें चित्तीं । समूळार्थ 
निश्चितीं विचारावा ॥ १५ ॥</p>
</section>
<section>
<p>मूळींचें पद संकोचित । तेथ उत्तम भक्तिभावार्थ 
।</p>
<p>स्वयें बोलिला श्रीकृष्णनाथ । तोचि म्यां अर्थ 
विस्तरिला ॥ १६ ॥</p>
</section>
<section>
<p>नारळांतल्या वस्त्राची घडी । उकलितां थोर वाढे 
वाढी ।</p>
<p>तेवीं मूळपदाची घडामोडी । कथा एवढी विस्तारली ॥ 
१७ ॥</p>
</section>
<section>
<p>मूळपदाचा पदपदार्थ । श्लोकीं पहावा सावचित्त ।</p>
<p>श्लोकौत्तरार्धीं भगवंत । ध्वनितार्थ बोलोनि गेला 
॥ १८ ॥</p>
</section>
<section>
<p>त्याचि ध्वनिताचे पोटीं । होती भक्तिरहस्याची पेटी 
।</p>
<p>ते म्यां उघडूनि दाविली दिठीं । वृथा चावटी झणें 
म्हणाल ॥ १९ ॥</p>
</section>
<section>
<p>तंव श्रोते म्हणती नवल येथ । मूळींचें पद होतें गुप्त 
।</p>
<p>तें काढिलें भक्तिसारामृत । सुहृदयस्थ हरीचें ॥ 
३२० ॥</p>
</section>
<section>
<p>तुझे हृदयीं श्रीकृष्णनाथ । प्रकटोनि आपुलें हृद्‍गत 
।</p>
<p>ग्रंथीं असे बोलवित । हें सुनिश्चित कळलें आम्हां 
॥ २१ ॥</p>
</section>
<section>
<p>आम्हा ऐकतां भक्तिसारामृत । चित्तीं चैतन्य उथळत 
।</p>
<p>होशी देखणा सुनिश्चित । ग्रंथ यथार्थ अर्थिला ॥ 
२२ ॥</p>
</section>
<section>
<p>हें ऐकोनि संतांचे वचन । हरिखला एकाजनार्दन ।</p>
<p>मस्तकीं वेदिले श्रीचरण । पुढील निरूपण अवधारा 
॥ २३ ॥</p>
</section>
<section>
<p>निजभक्तीचे दृढीकरण । आदरें करिताहे श्रीकृष्ण 
।</p>
<p>सांगितलें तेंचि निरूपण । पुढती जाण सांगता ॥ २४ 
॥</p>
</section>
<blockquote>
<section>
<p><br/></p>

<p>यदाऽऽत्मन्यर्पितं चित्तं शान्तं सत्त्वोपबृंहितम्‌ 
।</p>
<p>धर्मं ज्ञान सवैराग्यमैश्वर्यं चभिपद्यते ॥ २५ 
॥</p>
<p><br/></p>
</section>
</blockquote>
<section>


<p>आपुलें जें कां अंतःकरण । तें करितां गा मदर्पण ।
</p>
<p>माझी निजभक्ति उल्हासे जाण । जिचें निरूपण म्यां 
केलें ॥ २५ ॥</p>
</section>
<section>
<p>मद्‌रूपीं अर्पावया मन । सुगम वर्म सांगेन जाण ।
</p>
<p>माझें करितां नामस्मरण । पापनिर्दळण तेणें होय 
॥ २६ ॥</p>
</section>
<section>
<p>सकाम स्मरतां नाम । नाम पुरवी सकळ काम ।</p>
<p>निर्विकल्पें स्मरतां नाम । करी भस्म पापाचें ॥ 
२७ ॥</p>
</section>
<section>
<p>होतां पापाचें क्षालण । रज तम जिणोनि जाण ।</p>
<p>सहजें वाढे सत्त्वगुण । धर्मपरायण धार्मिक ॥ २८ 
॥</p>
</section>
<section>
<p>स्वधर्मनिष्ठ सत्त्वगुणें । अढळ पडे वैराग्याचें 
ठाणें ।</p>
<p>वैराग्यें विषय निर्दळणें । निजज्ञान तेणें प्रकाशे 
॥ २९ ॥</p>
</section>
<section>
<p>वाढल्या सविवेक ज्ञान । लागे स्वरूपाचें अनुसंधान 
।</p>
<p>चढे शांतीचें समाधान । तैं मदर्पण मन होये ॥ ३३० 
॥</p>
</section>
<section>
<p>मन जाहल्या मदर्पण । निजभक्ति उल्हासे जाण ।</p>
<p>जिचें गतश्लोकीं निरूपण । म्यां संपूर्ण सांगितलें 
॥ ३१ ॥</p>
</section>
<section>
<p>निजभक्ति पावल्या संपूर्ण । भक्तें न मागतां जाण 
।</p>
<p>अष्ट महासिद्धी आपण । त्याचें आंगण वोळंगती ॥ ३२ 
॥</p>
</section>
<section>
<p>जो सिद्धींकडे कदा न पाहे । त्यासी अवशेष कोण अर्थ 
राहे ।</p>
<p>माझी संपूर्ण पदवी लाहे । मदैक्य होये मद्‍भक्तां 
॥ ३३ ॥</p>
</section>
<section>
<p>ऐशी न जोडतां माझी भक्ती । न लाभतां आत्मस्थिती ।
</p>
<p>वर्तणें जैं विषयासक्तीं । तैं अनर्थप्राप्ती अनिवार 
॥ ३४ ॥</p>
</section>
<blockquote>
<section>
<p><br/></p>

<p>यदर्पितं तद्विकल्पे इंद्रियैः परिधावति ।</p>
<p>रजस्वलं चासन्निष्ठं चित्तं विद्धि विपर्ययम्‌ 
॥ २६ ॥</p>
<p><br/></p>
</section>
</blockquote>
<section>


<p>जो सत्य न मानी वेदशास्त्रार्थ । साच न म्हणे तो 
परमार्थ ।</p>
<p>जो ग्रहदाराद्रव्यासक्त । लोलंगत विषयांसी ॥ ३५ 
॥</p>
</section>
<section>
<p>तेणें अत्यंत समळमेळें । दारुण रजोगुण खवळे ।</p>
<p>तेणें चित्त होय ज्ञानांधळें । विपरीत कळे ज्ञानार्थ 
॥ ३६ ॥</p>
</section>
<section>
<p>ज्यासी विषयांच्या युक्ती गहन । त्यासी म्हणती 
अतिसज्ञान ।</p>
<p>जो करी युक्तीचें छळण । होय मान्य पंडितपणें ॥ ३७ 
॥</p>
</section>
<section>
<p>ज्यासी प्रपंचाचा अतिविस्तार । त्यास म्हणती भाग्य 
थोर ।</p>
<p>जो नाना भोगीं पाळी शरीर । सुकृती नर त्या म्हणती 
॥ ३८ ॥</p>
</section>
<section>
<p>जो अनुपाती परमार्थविखीं । त्यासी म्हणती परम दुःखी 
।</p>
<p>जो नाना विषयांतें पोखी । त्यांते महासुखी मानिती 
॥ ३९ ॥</p>
</section>
<section>
<p>ज्याचेनि बोलें मनुष्य मरे । त्याचें सिद्धत्व 
मानिती खरें ।</p>
<p>जो उदास राहटे अनाचारें । मुक्त निर्धारे तो म्हणती 
॥ ३४० ॥</p>
</section>
<section>
<p>ज्याचा दांभिक आचार । त्यातें म्हणती पवित्र नर 
।</p>
<p>जे स्त्रियादि शूद्रां देती मंत्र । ते ज्ञाते थोर 
मानिती ॥ ४१ ॥</p>
</section>
<section>
<p>जो कां अनुतापी वैरागी । त्यानें म्हणती अति‌अभागी 
।</p>
<p>जो उघड विषयांतें भोगी । तो राजयोगी मानिती ॥ ४२ 
॥</p>
</section>
<section>
<p>स्वयें द्रव्याचा अभिलाखी । द्रव्य वेंची त्यातें 
मूर्ख लेखी ।</p>
<p>न वेंची त्यातें म्हणती विवेकी । धर्मज्ञ लोकीं 
हा एक ॥ ४३ ॥</p>
</section>
<section>
<p>ज्याचे गांठी बहुसाल धन । तो सर्वांसी अवश्य मान्य 
।</p>
<p>तोचि पवित्र तोचि सज्ञान । ऐसें विपरीत ज्ञान हों 
लागे ॥ ४४ ॥</p>
</section>
<section>
<p>आपण सर्वात्मा सर्वेश । हें विसरोनियां निःशेष 
।</p>
<p>अधर्मी अकर्मी अनीश । मी अज्ञान पुरुष हें मानी ॥ 
४५ ॥</p>
</section>
<section>
<p>तेथ कैं उपजे माझी भक्ती । कैसेनि हो‌ईल माझी प्राप्ती 
।</p>
<p>ऐसे भ्रमले नेणों किती । संसार‍आवर्ती वर्ततां 
॥ ४६ ॥</p>
</section>
<section>
<p>परमात्मप्राप्तीचीं कारणें । अतिगुह्य चारी लक्षणें 
।</p>
<p>पोटंतुल्या कृपागुणें । उद्धवाकारणें हरि सांगे 
॥ ४७ ॥</p>
</section>
<section>
<p>धर्माची भजन भोय । ज्ञान वैराग्य ऐश्वर्य ।</p>
<p>माझी प्राप्ती अवश्य होय । ते चारी उपाय अवधारीं 
॥ ४८ ॥</p>
</section>
<blockquote>
<section>
<p><br/></p>

<p>धर्मो मद्‍भक्तिकृत्प्रोक्तो ज्ञानं चैकात्म्यदर्शनम्‌ 
।</p>
<p>गुणेष्वसङ्गो वैराग्यमैश्वर्यं चाणिमादयः ॥ २७ 
॥</p>
<p><br/></p>
</section>
</blockquote>
<section>


<p>ऐक उद्धवा निजवर्म । गुह्य सांगेन मी परम ।</p>
<p>माझी भक्ति जे सप्रेम । उत्तम ’धर्म’ तो जाण ॥ ४९ 
॥</p>
</section>
<section>
<p>ऐक्यें एकात्मता निजबोध । परतोनि कदा नुपजे भेद 
।</p>
<p>या नांव गा ’ज्ञान’ शुद्ध । कृष्ण परमानंद सांगत 
॥ ३५० ॥</p>
</section>
<section>
<p>धनधान्य रत्नांच्या राशी । उर्वशी आल्या शेजारासी 
।</p>
<p>तें अवघें तृणप्राय ज्यासी । ’वैराग्य’ त्यासी 
आम्ही म्हणों ॥ ५१ ॥</p>
</section>
<section>
<p>ऐक उद्धवा सुबुद्धी । माझ्या ज्या अष्ट महासिद्धी 
।</p>
<p>त्या मजवेगळ्या दूरी कधीं । जाण त्रिशुद्धी न ढळती 
कदा ॥ ५२ ॥</p>
</section>
<section>
<p>माझे निजभक्तीच्या निर्धारीं । जो माझी पदवी घे 
ऐक्येंकरीं ।</p>
<p>माझ्या सिद्धी त्याच्या घरीं । होती किंकरी निजदासी 
॥ ५३ ॥</p>
</section>
<section>
<p>सिद्धी सेवा करिती । हेंचि नवल सांगों किती ।</p>
<p>श्रियेसहित मी श्रीपती । भक्तांची भक्ती सर्वस्वें 
करीं ॥ ५४ ॥</p>
</section>
<section>
<p>’ऐश्वर्याचें मुख्य लक्षण’ । अतिशयेंसी संपूर्ण 
।</p>
<p>भगवत्पदवी घेणें आपण । अतिसंपन्न ऐश्वर्यें ॥ ५५ 
॥</p>
</section>
<section>
<p>म्यां हे सांगितली जे बोली । ते निजगुह्यभांडाराची 
किल्ली ।</p>
<p>येणें उघडूनि स्वानंदखोली । भोगीं आपुली सुखसिद्धी 
॥ ५६ ॥</p>
</section>
<section>
<p>चहूं पदांचीं उत्तरें । वाखाणिलीं अतिगंभीरें ।
</p>
<p>ऐकोनि उद्धव चमत्कारें । अत्यादरें विस्मित ॥ ५७ 
॥</p>
</section>
<section>
<p>धर्मादि चहूं पदांचा अर्थ । अलोलिक सांगे श्रीकृष्णनाथ 
।</p>
<p>तरी यमादिकांचा उत्तमार्थ । देवासी प्रत्यक्ष पुसो 
पां ॥ ५८ ॥</p>
</section>
<section>
<p>गुह्यार्थ सांगेल श्रीकृष्ण । यालागीं यमादिकांचे 
प्रश्न ।</p>
<p>उद्धव पुसताहे आपण । परमार्थ पूर्ण आकळावया ॥ ५९ 
॥</p>
</section>
<section>
<p>पांच श्लोक पंचतीस प्रश्न । उद्धवें केलें ज्ञानगहन 
।</p>
<p>ज्याचें ऐकतां प्रतिवचन । समाधान जीवशिवां ॥ ३६० 
॥</p>
</section>
<section>
<p>पहिल्या श्लोकींचे सहा प्रश्न । दुसर्‍यामाजीं 
नव जाण ।</p>
<p>तिसरा चौथा आठ आठ पूर्ण । चारी प्रश्न पंचमीं ॥ ६१ 
॥</p>
</section>
<blockquote>
<section>
<p><br/></p>

<cite><p>उद्धव उवाच-</p></cite>
<p>यमः कतिविधः प्रोक्तो नियमो वाऽरिकर्शन ।</p>
<p>कः शमः को दमः कृष्ण का तितिक्षा र्थतिः प्रभो ॥ 
२८ ॥</p>
<p><br/></p>
</section>
</blockquote>
<section>


<p>अहंरिपुनिर्दळणा श्रीपती । ’यम’ ’नियम’ प्रकार 
किती ।</p>
<p>’शम’ ’दम’ ’कोण म्हणीजेती तितिक्षा’ ’धृती’ ते 
कैशी ॥ ६२ ॥</p>
</section>
<blockquote>
<section>
<p><br/></p>

<p>किं दानं किं तपः शौर्यं किं सत्यमृतमुच्यते ।</p>
<p>कस्त्यागः किं धनं चेष्टं को यज्ञः का च दक्षिणा 
॥ २९ ॥</p>
<p><br/></p>
</section>
</blockquote>
<section>


<p>कोण ’दान’ कोण ’तप’ येथ । ’शौर्य’ कोण कैसें तें 
’सत्य’ ।</p>
<p>’ऋत’ जें कां म्हणिजेत । तेंही निश्चित सांगावें 
॥ ६३ ॥</p>
</section>
<section>
<p>कोणता जी ’त्याग’ येथें । इष्ट ’धन’ कोण पुरुषातें 
।</p>
<p>’यज्ञ’ कशातें म्हणिजेतें । ’दक्षिणा’ तेथें ते 
कायी ॥ ६४ ॥</p>
</section>
<blockquote>
<section>
<p><br/></p>

<p>पुंस किंस्विद्‍बलं श्रीमन्‌ दया लाभश्च केशव ।
</p>
<p>का विद्या ह्रीः परा का श्रीः किं सुखं दुःखमेव च 
॥ ३० ॥</p>
<p><br/></p>
</section>
</blockquote>
<section>


<p>पुरुषासी ’बळाची’ कोण शक्ती । ’दया’ बोलिजे कोणे 
स्थितीं ।</p>
<p>’लाभ’ तो कोण गा श्रीपती । सांग कृपामूर्ती केशवा 
॥ ६५ ॥</p>
</section>
<section>
<p>’विद्या’ म्हणावें कशातें । ’लज्जा’ कोणे ठायीं 
वर्ते ।</p>
<p>उत्कृष्ट ’लक्ष्मी’ कोण येथें । तेही अनंतें सांगावी 
॥ ६६ ॥</p>
</section>
<section>
<p>येथील कोण पां कैसें ’सुख’ । मज सांगावें कृपापूर्वक 
।</p>
<p>सुखाचे सांगाती जें ’दुःख’ । त्याचेंही रूपक सांगावें 
॥ ६७ ॥</p>
</section>
<blockquote>
<section>
<p><br/></p>

<p>कः पण्डितः कश्च मूर्खः कः पन्था उत्पथश्च कः ।</p>
<p>कः स्वर्गो नरकः कः स्वित्को बन्धुरुत किं गृहम्‌ 
॥ ३१ ॥</p>
<p><br/></p>
</section>
</blockquote>
<section>


<p>’पण्डिताचें’ काय लक्षण । ’मूर्ख’ म्हणावया कोण 
गुण ।</p>
<p>’सुमार्ग’ म्हणावया तो कोण । सांगे निरूपण ’उन्मार्गाचें’ 
॥ ६८ ॥</p>
</section>
<section>
<p>’स्वर्ग’ कशातें बोलिजे । ’नरक’ कैसा वोळखिजे ।
</p>
<p>सखा ’बंधु’ कोण म्हणिजे । ’गृह’ माझें तें कोण ॥ 
६९ ॥</p>
</section>
<blockquote>
<section>
<p><br/></p>

<p>क आढ्यः को दरिद्रो वा कृपणः कः क ईश्वरः ।</p>
<p>एतान्‌ प्रश्नान्मम ब्रूहि विपरीतांश्च सत्पते 
॥ ३२ ॥</p>
<p><br/></p>
</section>
</blockquote>
<section>


<p>’आढ्य’ कैसेनि म्हणिजे । ’दरिद्री’ कैसेनि जाणिजे 
।</p>
<p>’कृपण’ कोणातें बोलिजे । ’ईश्वर’ वोळखिजे तो कैसा 
॥ ३७० ॥</p>
</section>
<section>
<p>हे माझे प्रश्न जी समस्त । यांचा सांगावा विशदार्थ 
।</p>
<p>जो लौकिकाहूनि विपरीत । उपयुक्त परमार्थ ॥ ७१ ॥</p>
</section>
<section>
<p>लौकिकाहूनि विपरीतार्थ । त्यातें बोलती गा ’विपरीत’ 
।</p>
<p>या अवघियांचा मथितार्थ । परमार्थयुक्त प्रश्न सांगा 
॥ ७२ ॥</p>
</section>
<section>
<p>ज्ञानें सज्ञान संतमूर्ती ॥ त्यांचा स्वामी तूं 
निश्चितीं ।</p>
<p>यालागीं तूतें गा ’सत्पत्ती’ । सज्ञान म्हणती शास्त्रार्थें 
॥ ७३ ॥</p>
</section>
<section>
<p>माझ्या प्रश्नांची प्रश्नोक्ती । परमार्थप्राप्तीलागीं 
श्रीपती ।</p>
<p>मज सांगावें यथार्थस्थिती । देवासी विनंती उद्धवें 
केली ॥ ७४ ॥</p>
</section>
<section>
<p>ऐकोनि भक्ताची विनवण । कृपा द्रवला नारायण ।</p>
<p>परमार्थरूप त्याचे प्रश्न । स्वयें श्रीकृष्ण सांगेल 
॥ ७५ ॥</p>
</section>
<section>
<p>प्रथम तीं श्लोकीं यम नियम । विशद सांगेल पुरुषोत्तम 
।</p>
<p>इतर प्रश्न अति‌उत्तम । सांगे मेघश्याम अध्यायांतीं 
॥ ७६ ॥</p>
</section>
<blockquote>
<section>
<p><br/></p>

<cite><p>श्रीभगवानुवाच-</p></cite>
<p>अहिंसा सत्यमस्तेयमसङ्गो ह्रीरसञ्चयः ।</p>
<p>आस्तिक्यं ब्रह्मचर्यं च मौनं स्थैर्यं क्षमाभयम्‌ 
॥ ३३ ॥</p>
<p><br/></p>
</section>
</blockquote>
<section>


<p>प्रथम श्लोकींचा उभारा । यमाचीं लक्षणें बारा ।
</p>
<p>पुशिल्या प्रश्नानुसारा । प्रति‌उत्तरा हरि बोले 
॥ ७७ ॥</p>
</section>
<section>
<p>पुढां प्रश्न आहेत फार । यालागीं यमनियमांचें उत्तर 
।</p>
<p>आवरूनि संक्षेपाकार । स्वयें श्रीधर सांगत ॥ ७८ 
॥</p>
</section>
<section>
<p>’अहिंसा’ कायावाचामनें । परपीडात्याग करणें ।</p>
<p>’सत्य’ यें यथार्थ बोलणें । ’अचौर्य’ लक्षणें तीं 
ऐक ॥ ७९ ॥</p>
</section>
<section>
<p>हातें चोरी नाहीं करणें । परी परद्रव्याकारणें 
।</p>
<p>मनीं अभिलाष नाहीं धरणें । ’अस्तेय’ लक्षण त्या 
नांव ॥ ३८० ॥</p>
</section>
<section>
<p>असतां देहगेहसंगती । ज्याचे पोटीं नाहीं आसक्ती 
।</p>
<p>जेवीं यात्रेमाजीं लोक येती । परी संगासक्ती त्यां 
नाहीं ॥ ८१ ॥</p>
</section>
<section>
<p>स्फटिक ठेविला ज्या रंगावरी । त्यासारिखा दिसे 
बाहेरी ।</p>
<p>आपण निर्विकार अंतरीं । तेवीं जो शरीरीं ’असंगता’ 
ते ॥ ८२ ॥</p>
</section>
<section>
<p>निंद्य कर्माकारणें । पोटांतूनि कंटाळणें ।</p>
<p>लौकिकीं निंद्य कर्मा लाजणें । ’ह्रीं’ म्हणणें 
या नांव ॥ ८३ ॥</p>
</section>
<section>
<p>इहलोकीं संग्रह करूं नेणें । जाणे दैवाधीन देहाचे 
जिणें ।</p>
<p>स्वर्गसुख भोगाकारणें । नाहीं संग्रहणें पुण्यातें 
॥ ८४ ॥</p>
</section>
<section>
<p>पुण्यें स्वर्गभोगप्राप्ती । पुण्यक्षयें होय 
पुनरावृत्ती ।</p>
<p>जेणें क्षयो पावे पुण्यसंपत्ती । तें न संचिती निजभक्त 
॥ ८५ ॥</p>
</section>
<section>
<p>या नांव गा ’असंचयो’ । ऐक ’आस्तिक्याचा’ निर्वाहो 
।</p>
<p>सर्वत्र माझा ब्रह्मभावो । कोठेंही अभावो घे‌ऊं 
नेणें ॥ ८६ ॥</p>
</section>
<section>
<p>’ब्रह्मचर्य’ ऐसें येथ । जैसे आश्रमप्रयुक्त ।</p>
<p>बोलिलें शास्त्रीं यथोचित । तेंचि निश्चित करावें 
॥ ८७ ॥</p>
</section>
<section>
<p>’मौनिं’ न बोलावें इतुकें जाण । मिथ्यालाप असंभाषण 
।</p>
<p>नित्य करावें वेदपठण । गायत्रीस्मरण कां हरिनाम 
॥ ८८ ॥</p>
</section>
<section>
<p>स्तिरवृत्ति आत्मारामीं । कां असावी निजधर्मीं 
।</p>
<p>भावार्थें संतसमागमीं । ’स्थिरता’ उपक्रमीं या 
नांव ॥ ८९ ॥</p>
</section>
<section>
<p>स्वदेह दंडिलें कां वंदिलें । परी क्षमा सम दोंही 
काळें ।</p>
<p>देहाचा भोग तो दैवमेळें । येणें विवेकमेळें क्षमावंत 
॥ ३९० ॥</p>
</section>
<section>
<p>या नांव ’क्षमा’ म्हणिजे । अभय तें ऐसें जाणिजे ।
</p>
<p>जें जें पारिखें देखिजे । तें तें हो‌इजे आपणचि ॥ 
९१ ॥</p>
</section>
<section>
<p>आत्मा एक पंचभूतें एक । दुजें पाहतां नाहीं देख ।
</p>
<p>निमालें भयाचें महादुःख । ’अभय’ निःशेख या नांव 
॥ ९२ ॥</p>
</section>
<section>
<p>निमाल्या दुजयाच्या गोठी । वोखदासी भय न मिळे सृष्टीं 
।</p>
<p>अभयाची स्वानंदपुष्टी । निजदृष्टीं ठसावें ॥ ९३ 
॥</p>
</section>
<section>
<p>या नांव गा बाराही ’यम’ । उद्धवा सांगितले सवर्म 
।</p>
<p>आतां जयाचें नाम ’नेम’ । तेंही सुगम अवधारीं ॥ ९४ 
॥</p>
</section>
<blockquote>
<section>
<p><br/></p>

<p>शौचं जपस्तपो होमः श्रद्धाऽऽतिथ्यं मदर्चनम्‌ 
।</p>
<p>तीर्थाटनं परार्थेहा तुष्टिराचार्यसेवनम्‌ ॥ 
३४ ॥</p>
<p><br/></p>
</section>
</blockquote>
<section>


<p>शौचाची ऐशी परी । अंतरीं शुचि विवेकेंकरीं ।</p>
<p>बाह्य तें वेदाज्ञेवरी । ’शौच’ करीं मृज्जलें ॥ 
९५ ॥</p>
</section>
<section>
<p>परिसें ’जपाचा’ विचार । ज्यासी जैसा अधिकार ।</p>
<p>तैसा जपावा नाममंत्र । कां स्वतंत्र गुरुनाम ॥ ९६ 
॥</p>
</section>
<section>
<p>ब्राह्मणाचा जप वेदोच्चार । संन्यासी जपे ओंकार 
।</p>
<p>द्विजन्म्यासी आगममंत्र । कां नाममंत्र सर्वांसी 
॥ ९७ ॥</p>
</section>
<section>
<p>तपाचा जो मुख्य प्रकार । जेणें शुद्ध होय अभ्यंतर 
।</p>
<p>तो स्वधर्मीं गा सादर । अत्यादर करावा ॥ ९८ ॥</p>
</section>
<section>
<p>शरीरशोषणा नांव तप । हा मूर्खाचा खटाटोप ।</p>
<p>हृदयीं श्रीहरि चिंतणें सद्‌रूप । परम ’तप’ या नांव 
॥ ९९ ॥</p>
</section>
<section>
<p>ऐक होमाचा विचार । देवाचे मुख वैश्वानर ।</p>
<p>पंचमहायज्ञ अग्निहोत्र । ’होम’ साचार या नांव ॥ 
४०० ॥</p>
</section>
<section>
<p>भजनाची अति‌आवडी । कां धर्माची अधिक गोडी ।</p>
<p>या नांव ’श्रद्धा’ रोकडी । जाण धडपडी उद्धवा ॥ १ 
॥</p>
</section>
<section>
<p>नसतांही अन्नधनें । आतिथ्यें दे समाधानें ।</p>
<p>मस्तकीं वंदूनियां दीनें । निववी वचनें सुखरूपें 
॥ २ ॥</p>
</section>
<section>
<p>दीन देखोनि तत्त्वतां । अतिनम्र विनीतता ।</p>
<p>यथाशक्ति अर्पणें अर्था । ’आतिथ्य’ तत्त्वतां या 
नांव ॥ ३ ॥</p>
</section>
<section>
<p>पोटींच्या कळवळेंनि वोजा । अत्यादरें गरुडध्वजा 
।</p>
<p>सांङ्ग साजिरी करणें पूजा । श्रद्धा समाजासंभारीं 
॥ ४ ॥</p>
</section>
<section>
<p>मेळवूनि ब्राह्मणसंभार । श्रद्धायुक्त षोडशोपचार 
।</p>
<p>पूजितां संतोषें मी श्रीधर । ’पूजा’ पवित्र ब्राह्मणांची 
॥ ५ ॥</p>
</section>
<section>
<p>शुद्ध व्हावया अंतःकरण । करावें गा तीर्थगमन ।</p>
<p>तीर्थयात्रीं श्रद्धा गहन । ’तीर्थाटन’ या नांव 
॥ ६ ॥</p>
</section>
<section>
<p>पदोपदीं माझें नाम । गर्जतां स्मरती माझें कर्म 
।</p>
<p>यात्रा करणें निजनिष्काम । ’तीर्थयात्रा’ परम या 
नांव ॥ ७ ॥</p>
</section>
<section>
<p>परोपकारार्थ पर्वत । जेंवी कां सामग्री वाहत ।</p>
<p>तेवीं क्रियामात्रें उपकारार्थ । सदा वर्तत उपकारीं 
॥ ८ ॥</p>
</section>
<section>
<p>जेवीं का चंद्राचे किरण । लागतंचि निवनिती जाण ।
</p>
<p>तेवीं जयाचें आचरण । ’उपकारें’ जन सुखी करी ॥ ९ ॥</p>
</section>
<section>
<p>जें प्राप्त जाहलें अदृष्टीं । तेणें काळ यथासुखें 
लोटी ।</p>
<p>कदा समासम नाहीं पोटीं । ’यथालाभसंतुष्टी’ या नांव 
॥ ४१० ॥</p>
</section>
<section>
<p>कायावाचामनें धनें । जो विनटला गुरूकारणें ।</p>
<p>त्याचें उठे संसारधरणें । ’गुरुसेवा’ म्हणणें या 
नांव ॥ ११ ॥</p>
</section>
<section>
<p>उभय शौचाचे दोनी गुण । जपादि येर दशलक्षण ।</p>
<p>हे बारा ’नेम’ जाण । देवो आपण बोलिला ॥ १२ ॥</p>
</section>
<blockquote>
<section>
<p><br/></p>

<p>एते यमाः सनियमा उभयोर्द्वादश स्मृताः ।</p>
<p>पुंसामुपासितास्तात यथाकामं दुहन्ति हि ॥ ३५ ॥</p>
<p><br/></p>
</section>
</blockquote>
<section>


<p>दोंही श्लोकीं यम नियम । निरूपिले उत्तमोत्तम ।
</p>
<p>बारा बारा यांचें वर्म । गुह्य परम शास्त्रार्थी 
॥ १३ ॥</p>
</section>
<section>
<p>पुरुष यांचें उपासन । जरी करी सकामन ।</p>
<p>तैं कामधेनूच्या ऐसें जाण । करिती पूर्ण सकळ काम 
॥ १४ ॥</p>
</section>
<section>
<p>हेचि पैं गा यम नेम । पुरुष उपासी निष्काम ।</p>
<p>तैं त्यासी माझें निजधाम । अतिसुगम निजप्राप्ती 
॥ १५ ॥</p>
</section>
<section>
<p>आतां शमदमादिक तुझे प्रश्न । जेणें हाता पावे ब्रह्मज्ञान 
।</p>
<p>तें सांगेन गुह्य निरूपण । सावधान उद्धवा ॥ १६ ॥</p>
</section>
<section>
<p>प्रश्नोत्तर सांगेल श्रीकृष्ण । तें अवधारितां 
सावधान ।</p>
<p>तत्काळ होय ब्रह्मज्ञान । हें परम प्रमाण अतिगुह्य 
॥ १७ ॥</p>
</section>
<section>
<p>तृप्त व्हावया बालकासी । निजकरें माता ग्रास दे 
त्यासी ।</p>
<p>तेवीं श्रीकृष्ण उद्धवासी । ब्रह्मज्ञानासी देतसे 
॥ १८ ॥</p>
</section>
<section>
<p>जो रसु गोड लागे पित्यासी । तो बळेंचि पाजी बालकासी 
।</p>
<p>तेवीं श्रीकृष्ण उद्धवासी । ब्रह्मरसासी देतसे 
॥ १९ ॥</p>
</section>
<section>
<p>आधींचि तानयाचें प्रेम मोठें । वरी लागतां त्याचें 
मुखवटें ।</p>
<p>मग स्वानंदाचेनि नेटें । पान्हा लोटे अनिवार ॥ ४२० 
॥</p>
</section>
<section>
<p>तेवीं स्वयें श्रीकृष्ण । दाटूनि देतसे ब्रह्मज्ञान 
।</p>
<p>तेथें उद्धवें पुशिलें प्रश्न । तेणें अधिक जाण 
तुष्टला ॥ २१ ॥</p>
</section>
<section>
<p>आधींच पर्जन्य खरा । वरी मीनलासे वीजवारा ।</p>
<p>मग अनिवार वर्षे धारा । खणोनि धरा वाहतसे ॥ २२ ॥</p>
</section>
<section>
<p>तेवीं द्यावया ब्रह्मज्ञान । मिष उद्धवाचे प्रश्न 
।</p>
<p>स्वानंदें तुष्टला श्रीकृष्ण । ब्रह्म पूर्ण देतसे 
॥ २३ ॥</p>
</section>
<section>
<p>निमोले देतां मिठाचे खडे । चिंतामणी हातीं चढे ।
</p>
<p>कां विटेसाठीं परीस जोडे । न घे तो नाडे निजस्वार्था 
॥ २४ ॥</p>
</section>
<section>
<p>तेवीं उद्धवाचे थोडे प्रश्न । तेणें आतुडे ब्रह्म 
पूर्ण ।</p>
<p>एका विनवी जनार्दन । श्रोतां अवधान मज द्यावें ॥ 
२५ ॥</p>
</section>
<section>
<p>उद्धवाचे चौतीस प्रश्न । त्यांत यम नियम जाहले जाण 
।</p>
<p>उरले बत्तीस गुण । तेंही विवंचन अवधारा ॥ २६ ॥</p>
</section>
<section>
<p>प्रश्नीं दयेचें प्रति‌उत्तर । न सांगेचि शारंगधर 
।</p>
<p>त्या अर्थीं भावगर्भ सार । षड्‍गुणैश्वर्य बोलिलें 
॥ २७ ॥</p>
</section>
<section>
<p>एही विखींचें व्याख्यान । पुढें सांगेल श्रीकृष्ण 
।</p>
<p>दयेच्या ठायीं भाग्य संपूर्ण । कोण कारण सांगावया 
॥ २८ ॥</p>
</section>
<section>
<p>एवं उरले एकतीस प्रश्न । आधिक एक सांगेल श्रीकृष्ण 
।</p>
<p>’कर्मस्वसंगम शौच’ जाण । कार्यकारणसंबंधा ॥ २९ 
॥</p>
</section>
<section>
<p>ऐसे हे तेहतीस प्रश्न । व्याख्यान सांगेल श्रीकृष्ण 
।</p>
<p>तें करतळीं ब्रह्मज्ञान । उद्धवासी जाण देतसे ॥ 
४३० ॥</p>
</section>
<blockquote>
<section>
<p><br/></p>

<p>शमो मन्निष्ठता बुद्धेर्दम इन्द्रियसंयमः ।</p>
<p>तितिक्षा दुःखसंमर्षो जिह्वोपस्थजयो धृतिः ॥ ३६ 
॥</p>
<p><br/></p>
</section>
</blockquote>
<section>


<p>बुद्धि जे कां विवेकवंती । असार सांडूनि सार धरिती 
।</p>
<p>तिणें मनाच्या सकळ वृत्ती । विवेकस्थिती आवरोनि 
॥ ३१ ॥</p>
</section>
<section>
<p>त्या वृत्तीसमवेत आपण । बुद्धि परमात्मीं मिळे 
जाण ।</p>
<p>जेवीं सागरासी लवण । दे आलिंगन भावार्थें ॥ ३२ ॥</p>
</section>
<section>
<p>समुद्रीं मिळतां लवण । समुद्रचि होय आपण ।</p>
<p>तेवीं आत्मनिश्चयें बुद्धि पूर्ण । चैतन्यघन स्वयें 
होय ॥ ३३ ॥</p>
</section>
<section>
<p>ऐसा बुद्धीचा उपरम । त्यानें म्हणिजे गा ’शम’ ।</p>
<p>यापूर्वी करावया दम । तोही अनुक्रम अवधारीं ॥ ३४ 
॥</p>
</section>
<section>
<p>शत्रूचें जें दुर्दमन । तो दमु येथें नव्हे जाण ।
</p>
<p>करावें इंद्रियदमन । तेंही लक्षण अवधारीं ॥ ३५ ॥</p>
</section>
<section>
<p>जेणें सहाय होती शमासी । त्या युक्तीं राखणें इंद्रियांसी 
।</p>
<p>विधीवेगळें नेदी भोगासी । आवरी अहर्निशीं वैराग्यें 
॥ ३६ ॥</p>
</section>
<section>
<p>ऐसें इंद्रियांचें निग्रहण । त्या नांव गा ’दम’ 
गुण ।</p>
<p>आतां तितिक्षेचें लक्षण । ऐक संपूर्ण सांगेन ॥ ३७ 
॥</p>
</section>
<section>
<p>महासुख आलें होये । तें जेणें उल्हासें अंगीं वाहे 
।</p>
<p>तेणेंचि उल्हासे पाहे । दुःखही साहे निजांगीं ॥ 
३८ ॥</p>
</section>
<section>
<p>तेज आणि महा अंधारी । नभ समत्वें अंगीं धरी ।</p>
<p>तेवीं जो अविकारी । सुखदुःखपरी साहता ॥ ३९ ॥</p>
</section>
<section>
<p>गोफणेचा सुवर्णपाषाण । लागे तो दुःखी होय पूर्ण 
।</p>
<p>तेचि वोळखिलिया सुवर्ण । दुःख जा‌ऊन सुख वाटे ॥ ४४० 
॥</p>
</section>
<section>
<p>तैसें द्वंद्वांचें निजस्वरूप । वोळखिलिया सद्‌रूप 
।</p>
<p>तेव्हा द्वंद्वें होती चिद्‌रूप । हें मुख्य स्वरूप 
तितिक्षेचें ॥ ४१ ॥</p>
</section>
<section>
<p>सांडूनियां देह‍अहंते । सुखदुःखांहीपरतें ।</p>
<p>देखणें जें आपणातें । तेचि येथें ’तितिक्षा’ ॥ ४२ 
॥</p>
</section>
<section>
<p>स्वप्नींचे दरिद्र आणि सधनता । जागृतीसी दोन्ही 
मिथ्या ।</p>
<p>तेवीं सुखदुःखापरता । देखणें तत्त्वतां ते ’तितिक्षा’ 
॥ ४३ ॥</p>
</section>
<section>
<p>जिव्हा आणि दुसरें शिश्न । यांचा जयो करावा आपण ।
</p>
<p>या नांव ’धृति’ संपूर्ण । विद्याधारण धृती नव्हे 
॥ ४४ ॥</p>
</section>
<section>
<p>जेवीं कृष्णसर्प धरिजे हातीं । हे दोनी धरिजे तैशिया 
रीतीं ।</p>
<p>अळुमाळ ढिलावतां धृती । परतोनि खाती धरित्यासी 
॥ ४५ ॥</p>
</section>
<section>
<p>ज्यासी द्रव्यदारासक्ती । तेथ कदा न रिगे हे धृती 
।</p>
<p>द्रव्यदारा‌अनासक्ती । त्याचे घरीं धृती पोषणी 
सदा ॥ ४६ ॥</p>
</section>
<blockquote>
<section>
<p><br/></p>

<p>दण्डन्यासः परं दानं कामत्यागस्तपः स्मृतम्‌ ।
</p>
<p>स्वभावविजयः शौर्यं सत्यं च समदर्शनम्‌ ॥ ३७ ॥</p>
<p><br/></p>
</section>
</blockquote>
<section>


<p>सर्व भूतांसी न द्यावें दुःख । याचे पोटीं आलें सुख 
।</p>
<p>’महादान’ तें हेंचि देख । द्यावें सुख सर्वांसी 
॥ ४७ ॥</p>
</section>
<section>
<p>दुःख निरसूनि भूतांसी । सुख देणें गा सर्वांसी ।
</p>
<p>हेंचि उत्तम दान पृथ्वीसी । आन यासी तुकेना ॥ ४८ 
॥</p>
</section>
<section>
<p>जन्ममरणाचें दुःख । निरसूनि द्यावें निजसुख ।</p>
<p>याचि नांवें ’दान’ देख । अलौकिक उद्धवा ॥ ४९ ॥</p>
</section>
<section>
<p>या नांव गा ’परमदान’ । उद्धवा निश्चयेंसीं जाण ।
</p>
<p>ऐक तपाचें लक्षण । तुज संपूर्ण सांगेन ॥ ४५० ॥</p>
</section>
<section>
<p>करूनियां कामाचा त्याग । तप करणें तें अतिचांग ।
</p>
<p>हृदयीं असतां कामदाघ । तपाचें लिंग शोभेना ॥ ५१ ॥</p>
</section>
<section>
<p>सकाम वना जाय तपासी । तो वनींही चिंती वनितेसी ।</p>
<p>तें तपचि बाधक होय त्यासी । काम आंगेंसीं वर्ततां 
॥ ५२ ॥</p>
</section>
<section>
<p>त्यागोनि कामाची कामस्थिती । तैं तपाची उत्तम गती 
।</p>
<p>अखंड लागे माझी स्मृती । ’शुद्धतप’ प्राप्ती या 
नांव ॥ ५३ ॥</p>
</section>
<section>
<p>माझ्या ठायीं अनुताप । त्या नांव गा ’शुद्ध’ तप ।
</p>
<p>कां हृदयीं चिंतितां चित्स्वरूप । हें ’परमतप’ 
तपांमाजीं ॥ ५४ ॥</p>
</section>
<section>
<p>ऐक शौर्याचा विचार । रणीं मर्दूनि अरिवीर ।</p>
<p>जिंतिला शत्रूंचा संभार । तो एथ शूर मानेना ॥ ५५ 
॥</p>
</section>
<section>
<p>प्रवाहरूपें अनिवार । जीवभाव लागला थोर ।</p>
<p>त्यातें जिंके जो महावीर । तो ’परम शूर’ बोलिजे ॥ 
५६ ॥</p>
</section>
<section>
<p>”माझा सदाचार निर्वाहो । मी सज्ञान निःसंदेहो ।
</p>
<p>माझा पवित्र ब्राह्मणदेहो” । हा ’जीवभावो’ जीवाचा 
॥ ५७ ॥</p>
</section>
<section>
<p>देहाचे माथां वर्णाश्रम । आश्रमाचे माथां कर्म 
।</p>
<p>तो कर्माभिमान ज्यां परम । त्यांसी देहभ्रम अनिवार 
॥ ५८ ॥</p>
</section>
<section>
<p>जिणोनि जीवाचे स्वभाव । चिदानंदाची राणीव ।</p>
<p>भोगिजे स्वराज्यवैभव । हें परम गौरव शौर्याचें 
॥ ५९ ॥</p>
</section>
<section>
<p>ज्या नांव बोलिजे निजसत्य । तें मी सांगेन निश्चित 
।</p>
<p>सम ब्रह्म देखणें संतत । तें ’परम सत्य’ उद्धवा ॥ 
४६० ॥</p>
</section>
<section>
<p>वस्तु न देखतां सर्वसम । जें जें देखणें गा विषम 
।</p>
<p>तेंचि असत्य अतिदुर्गम । ’सत्य’ तें ब्रह्म समसाम्य 
॥ ६१ ॥</p>
</section>
<section>
<p>केवळ जें सत्य भाषण । तें निजसत्य नव्हे जाण ।</p>
<p>तेचिविखींचें निरूपण । स्वयें श्रीकृष्ण सांगत 
॥ ६२ ॥</p>
</section>
<blockquote>
<section>
<p><br/></p>

<p>ऋतं च सूनृता वाणी कविभिः परिकीर्तिता ।</p>
<p>कर्मस्वसङ्गमः शौचं त्यागः संन्यास उच्यते ॥ ३८ 
॥</p>
<p><br/></p>
</section>
</blockquote>
<section>


<p>इतर कवींची वदंती । ’ऋत’ या नांव सत्य म्हणती ।</p>
<p>हें सत्य मानावें प्रवृत्तीं । सम ब्रह्म निवृत्तीमाजीं 
सत्य ॥ ६३ ॥</p>
</section>
<section>
<p>ऋत म्हणिजे तें ऐसें येथ । सत्य वाचा जें श्रोत्यांचें 
हित ।</p>
<p>तेंही दुःखसंबंधरहित । ’ऋत’ निश्चित या नांव ॥ ६४ 
॥</p>
</section>
<section>
<p>चित्रीं पाहतां दिसे विषम । त्यामाजीं भिंती सदा 
सम ।</p>
<p>तेवीं जग देखतां विषम । ज्यां ब्रह्म सम निजबोधें 
॥ ६५ ॥</p>
</section>
<section>
<p>या नांव गा ’सत्य’ जाण । उद्धवें केला नाहीं जो प्रश्न 
।</p>
<p>त्या शौचाचें निरूपण । देवो आपण सांगत ॥ ६६ ॥</p>
</section>
<section>
<p>नव्हतां शुद्ध अंतःकरण । त्याग संन्यास न घडे जाण 
।</p>
<p>अंतरशुद्ध्यर्थ शौच पूर्ण । स्वधर्माचरण हरि सांगे 
॥ ६७ ॥</p>
</section>
<section>
<p>अंतरीं कर्ममळाचें बंधन । त्याचें स्वधर्में करावें 
क्षालन ।</p>
<p>कर्मे कर्माचें निर्दळण । करूनि आपण निष्कर्म व्हावें 
॥ ६८ ॥</p>
</section>
<section>
<p>ते स्वधर्मीं फळाशा सुटता । कर्मबंधनें तुटती सर्वथा 
।</p>
<p>यालागीं फळनिराशता । अंतरशौचता अतिशीघ्र ॥ ६९ ॥</p>
</section>
<section>
<p>नैराश्यें स्वधर्माचरण । तेणें अंतरमळाचें क्षालन 
।</p>
<p>या नांव गा शौच जाण । ’शौच’ संपूर्ण नैराश्यें ॥ 
७० ॥</p>
</section>
<section>
<p>’शौच’ शुद्ध‍अंतःकरणीं । ते भूमिका संन्यासग्रहणीं 
।</p>
<p>यालागीं शौच अप्रश्नीं । सारंगपाणी बोलिला ॥ ७१ 
॥</p>
</section>
<section>
<p>सकळ संकल्पांचा त्याग । हाचि पैं ’संन्यास’ चांग 
।</p>
<p>ऐसें बोलिला तो श्रीरंग । ’त्याग’ तो चांग या नांव 
॥ ७२ ॥</p>
</section>
<section>
<p>मी देह हे दृढता जीवीं । संकल्पें तगमग नित्य नवी 
।</p>
<p>बाह्य दंड कमंडलु भगवीं । हें संन्यासपदवी लौकिक 
॥ ७३ ॥</p>
</section>
<blockquote>
<section>
<p><br/></p>

<p>धर्म इष्टं धनं नॄणां यज्ञोऽहं भगवत्तमः ।</p>
<p>दक्षीणा ज्ञानसंदेशः प्राणायामः परं बलम्‌ ॥ ३९ 
॥</p>
<p><br/></p>
</section>
</blockquote>
<section>


<p>धन धान्य पशु रत्न । हें प्राण्यासी नव्हे इष्ट धन 
।</p>
<p>मोक्षामार्गीं सबळ जाण । इष्ट धन तो धर्म ॥ ७४ ॥</p>
</section>
<section>
<p>घरीं जें पुरिलें धन । तें घरींच राहे जाण ।</p>
<p>धर्म तो स्वयें चालतें धन । अंगा बंधन येवो नेदी 
॥ ७५ ॥</p>
</section>
<section>
<p>धर्मिष्ठायेवढा कृपण । न देखें मी आणिक जाण ।</p>
<p>मरतांही स्त्रीपुत्रां वंचून । अवघेंचि धन सवें 
ने ॥ ७६ ॥</p>
</section>
<section>
<p>धार्मिकीं धर्मार्थ वेंचूनि धन । मी भांडारी केला 
नारायण ।</p>
<p>जे समयीं जें जें लागे जाण । तें मी आपण स्वयें पुरवीं 
॥ ७७ ॥</p>
</section>
<section>
<p>यालागीं धर्म तो इष्ट धन । हें सत्य सत्य माझें वचन 
।</p>
<p>ऐक यज्ञाचें व्याख्यान । यथार्थ जाण सांगतों ॥ ७८ 
॥</p>
</section>
<section>
<p>अग्नि तो माझें मुख जाण । यज्ञभोक्ता मी नारायण ।
</p>
<p>अवघा यज्ञचि मी श्रीकृष्ण । परम प्रमाण वेदोक्त 
॥ ७९ ॥</p>
</section>
<section>
<p>तेथें माझें स्वरूप ब्राह्मण । मद्दीक्षादीक्षित 
जाण ।</p>
<p>सद्‍भावें करूनियां यजन । माझें सुख संपूर्ण पावले 
॥ ४८० ॥</p>
</section>
<section>
<p>तेथ अधर्मद्रव्याचेनि कोडें । अविधी दांभिक याग 
घडे ।</p>
<p>तोही मज मुखींच पडे । परी ते कोरडे खडखडीत ॥ ८१ ॥</p>
</section>
<section>
<p>अविधी जाहले पशुघातकी । तेणें अवदानें मी नव्हें 
सुखी ।</p>
<p>दंभे पडले कुंभिपाकीं । महानरकीं रौरवीं ॥ ८२ ॥</p>
</section>
<section>
<p>सर्व भूतांच्या भूतमुखीं । अर्पी तें पावे यज्ञपुरुखीं 
।</p>
<p>हे दीक्षा नेणोनि याज्ञिकीं । जाहले नारकी हिंसादोषें 
॥ ८३ ॥</p>
</section>
<section>
<p>जो मद्‍भावें दीक्षित जाण । विश्वतोमुखीं ज्यांचे 
यजन ।</p>
<p>तयांचा ’यज्ञ’ तो मी नारायण । दक्षीणा कोण ते ऐका 
॥ ८४ ॥</p>
</section>
<section>
<p>यज्ञासी मोल नाहीं देख । ज्यासी ज्ञानदक्षिणा अमोलिक 
।</p>
<p>हातां येतांचि याज्ञिक । महासुख पावले ॥ ८५ ॥</p>
</section>
<section>
<p>दक्षिणा आल्या ज्ञानघन । याज्ञिक होती अतिसंपन्न 
।</p>
<p>कल्पांतीं वेंचेना तें धन । निजीं समाधान जीवशिवां 
॥ ८६ ॥</p>
</section>
<section>
<p>सर्वांमाजीं प्राण सबळ । प्राणबळें बळी सकळ ।</p>
<p>प्राणयोगें मन चपळ । अतिचंचळ प्राणस्पंदे ॥ ८७ ॥</p>
</section>
<section>
<p>यापरी गा बळिष्ठ प्राण । प्राणा‌अधीन सदा मन ।</p>
<p>तो प्राण जिंकावा आपण । ’बळवंतपण’ या नांव ॥ ८८ ॥</p>
</section>
<section>
<p>गज उपडिजे पायीं धरून । घायीं चूर कीजे पंचानन ।</p>
<p>प्राण न जिंकतां जाण । शूरांचें प्रमाण नव्हे बळ 
॥ ८९ ॥</p>
</section>
<section>
<p>प्राणा‌अधीन जीव मन । त्या प्राणाचें करूनि दमन 
।</p>
<p>तो स्वयें कीजे गा स्वाधीन । ’अतिबळ’ जाण या नांव 
॥ ४९० ॥</p>
</section>
<section>
<p>दृढ प्राणायाम साधिल्यापाठीं । थोरला देवो धांवे 
भेटी ।</p>
<p>भेटलिया न सुटे मिठी । ऐसा ’बळी’ सृष्टीं प्राणायामी 
॥ ९१ ॥</p>
</section>
<blockquote>
<section>
<p><br/></p>

<p>भगो म ऐश्वरो भावो लाभो मद्‍भक्तिरुत्तमः ।</p>
<p>विद्याऽऽत्मनि भिदाबाधो जुगुप्सा ह्रीरकर्मसु 
॥ ४० ॥</p>
<p><br/></p>
</section>
</blockquote>
<section>


<p>उद्धवें पुशिला दयेचा प्रश्न । तें न सांगोनि श्रीकृष्ण 
।</p>
<p>परम भाग्याचें निरूपण । स्वयें आपण सांगत ॥ ९२ ॥</p>
</section>
<section>
<p>केवळ भाग्येंवीण । दया तितुकी वांझ जाण ।</p>
<p>यालागीं भाग्यनिरूपण । स्वयें श्रीकृष्ण सांगत 
॥ ९३ ॥</p>
</section>
<section>
<p>म्हणसी कृपणाचें भाग्य । तो असतेनि धनें अभाग्य 
।</p>
<p>परम भाग्य त्याचें चांग । जो दयेतें साङ्ग प्रतिपाळी 
॥ ९४ ॥</p>
</section>
<section>
<p>त्या परम भाग्याचें लक्षण । तुज मी सांगेन संपूर्ण 
।</p>
<p>ऐक तेथींची उणखूण । उदारपण भाग्याचें ॥ ९५ ॥</p>
</section>
<section>
<p>’ज्ञान’ आणि ’वैराग्य’ पूर्ण । ’लक्ष्मी’ आणि ’औदार्य’ 
गुण ।</p>
<p>’ऐश्वर्य’ आणि ’यश’ गहन । हे षड्‍गुण जाण महाभाग्य 
॥ ९६ ॥</p>
</section>
<section>
<p>हे षड्‍गुण माझें भाग्य । भाग्यें पावे जो सभाग्य 
।</p>
<p>तोचि दयेतें पाळी साङ्ग । अति‌अव्यंग पूर्णत्वें 
॥ ९७ ॥</p>
</section>
<section>
<p>जो षड्‍गुणेंशीं संपन्न । तोचि दीनदयाळू जाण ।</p>
<p>दे‌ऊं जाणे दान सन्मान । दरिद्रविच्छिन्न करूं 
शके ॥ ९८ ॥</p>
</section>
<section>
<p>ऐशिया सभाग्याची भेटी । होय तें भाग्य पाहिजे ललाटीं 
।</p>
<p>माझ्या भाग्यास सृष्टीं । आणिक दृष्टीं दिसेना 
॥ ९९ ॥</p>
</section>
<section>
<p>ऐसोनि ऐश्वर्यें संपन्न । तो दयेचें माहेर जाण ।
</p>
<p>तिसी सोहळे करिती आपण । दया संपन्न त्याचेनि ॥ ५०० 
॥</p>
</section>
<section>
<p>यालागीं दयेचे पोटीं । म्यां सांगितली भाग्याची 
गोठी ।</p>
<p>भूतदया जयाच्या पोटीं । तो अभाग्य सृष्टीं कदा नोहे 
॥ १ ॥</p>
</section>
<section>
<p>तुवां पुशिला लाभ तो कोण । ऐक त्याचेंही लक्षण ।</p>
<p>माझी उत्तम भक्ति जाण । ’लाभ’ संपूर्ण त्या नांव 
॥ २ ॥</p>
</section>
<section>
<p>माझी करिता उत्तम भक्ती । चारी मुक्ती पायां लागती 
।</p>
<p>सुरवर लोटांगणीं येती । लाभ श्रीपति मी लाभें ॥ ३ 
॥</p>
</section>
<section>
<p>हा लाभ न येतां हातीं । धनादिकांची जे प्राप्ती ।
</p>
<p>तो नाडु जाण निश्चितीं । नरकगतिदायक ॥ ४ ॥</p>
</section>
<section>
<p>यालागीं परम लाभ माझी भक्ती । जेणें मी लाभें श्रीपती 
।</p>
<p>ऐक विद्येची व्युत्पत्ती । यथानिगुतीं सांगेन ॥ 
५ ॥</p>
</section>
<section>
<p>दृढ वासनेचिया संबंधा । शुद्धास आणी जीवपदा ।</p>
<p>अभेदीं उपजवी भेदा । ’अविद्याबाधा’ या नांव ॥ ६ ॥</p>
</section>
<section>
<p>देहाचे माथां वर्णाश्रम । आश्रमाचे माथां कर्म 
।</p>
<p>त्या कर्माचा अभिमान परम । तो ’जीवधर्म’ देहबुद्धी 
॥ ७ ॥</p>
</section>
<section>
<p>ते छेदोनि जीवाची बाधा । तो मेळविजे चिदानंदा ।</p>
<p>ती नांव शुद्ध ’आत्मविद्या’ । येर ते अविद्या सर्वही 
॥ ८ ॥</p>
</section>
<section>
<p>जे निरसी गा अविद्या । ते बोलिजे शुद्ध विद्या ।</p>
<p>येरी शास्त्रादि चौदा विद्या । ते जाण अविद्या पाल्हेली 
॥ ९ ॥</p>
</section>
<section>
<p>जे निरसी जीवाची बाधा । ते बोलिजे शुद्ध आत्मविद्या 
।</p>
<p>आ‌इक ह्रीच्या संबंधा । लाजावें सदा निंद्यकर्मी 
॥ ५१० ॥</p>
</section>
<section>
<p>केवळ अवयव झांकणें । ते लज्जा येथ कोण म्हणे ।</p>
<p>गेलियाही जीवेंप्राणें । अकर्म न करणें ते ’लज्जा’ 
॥ ११ ॥</p>
</section>
<blockquote>
<section>
<p><br/></p>

<p>श्रीर्गुणा नैरपेक्ष्याद्याः सुखं दुःखसुखात्ययः 
।</p>
<p>दुःखं कामसुखापेक्षा पण्डितो बन्धमोक्षवित्‌ 
॥ ४१ ॥</p>
<p><br/></p>
</section>
</blockquote>
<section>


<p>सकळ साम्राज्यवैभवेंसीं । चतुर्दशभुवनविलासेंसीं 
।</p>
<p>अंगीं लक्ष्मी आलिया जयापाशीं । परी थुंकोनि तिसी 
पाहेना ॥ १२ ॥</p>
</section>
<section>
<p>ऐशी ज्याचे निरपेक्षता । ते उत्कृष्ट ’श्री’ तत्त्वतां 
।</p>
<p>त्यासी मी श्रीकृष्ण वंदीं माथां । इतरांची कथा 
कायसी ॥ १३ ॥</p>
</section>
<section>
<p>ज्यासी लक्ष्मीची निरपेक्षता । त्याची नित्य वस्ती 
माझे माथां ।</p>
<p>त्याहीहोनि पढियंता । आणिक सर्वथा मज नाहीं ॥ १४ 
॥</p>
</section>
<section>
<p>सुख आणि महादुःख । दोनींतें ग्रासोनियां देख ।</p>
<p>प्रकटे स्वानंद स्वाभाविक । या नांव ’सुख’ उद्धवा 
॥ १५ ॥</p>
</section>
<section>
<p>जेथ दुजयाची चाड नाहीं । इंद्रियांचा पांग न पडे 
कांहीं ।</p>
<p>विषयावीण आनंद हृदयीं । ’निजसुख’ पाहीं या नांव 
॥ १६ ॥</p>
</section>
<section>
<p>विसरोनि हें निजसुख । कामापेक्षा करणें देख ।</p>
<p>याचि नांव गा परम ’दुःख’ । केवळ ते मूर्ख सेविती 
॥ १७ ॥</p>
</section>
<section>
<p>नित्य होतां कामप्राप्ती । कदा नव्हे कामतृप्ती 
।</p>
<p>कामापेक्षा पाडी दुःखावर्ती । दुःख निश्चितीं कामापेक्षा 
॥ १८ ॥</p>
</section>
<section>
<p>हा बंध हा मोक्ष चोख । जाणणें जें अलौकिक ।</p>
<p>कदा नव्हे आनुमानिक । ’पंडित’ देख या नांव ॥ १९ ॥</p>
</section>
<section>
<p>ऐशी न जोडतां अवस्था । आम्ही सज्ञान वेदशास्त्रतां 
।</p>
<p>ऐशी अभिमानि पंडितता । ते न ये सर्वथा उपेगा ॥ ५२० 
॥</p>
</section>
<section>
<p>ज्यासी शांति आणि समाधान । साचार बंधमोक्षाचें 
ज्ञान ।</p>
<p>तो ’महापंडित’ जाण । ऐसें श्रीकृष्ण बोलिला ॥ २१ 
॥</p>
</section>
<blockquote>
<section>
<p><br/></p>

<p>मूर्खो देहाद्यहंबुद्धीः पन्था मन्निगमः स्मृतः 
।</p>
<p>उत्पथश्चित्तविक्षेपः स्वर्गः सत्त्वगुणोदयः 
॥ ४२ ॥</p>
<p><br/></p>
</section>
</blockquote>
<section>


<p>वेदशास्त्र नेणता एक । त्यासी मूर्ख म्हणती लोक 
।</p>
<p>ते मूर्खता येथें न मने देख । केवळ मूर्ख देहाभिमानी 
॥ २२ ॥</p>
</section>
<section>
<p>केवळ नश्वर देह देख । तो मी म्हणोनि मानी हरीख ।</p>
<p>देहाभिमानें भोगी नरक । यापरता मूर्ख कोण आहे ॥ २३ 
॥</p>
</section>
<section>
<p>विटाळें देहाचा संभवो । विटाळें देहाचा उद्‍भवो 
।</p>
<p>विटाळेंचि निधन पहा हो । विटाळासी ठावो देहापाशीं 
॥ २४ ॥</p>
</section>
<section>
<p>देहाचें निजरूप येथ । अस्थि चर्म विष्ठा मूत्र ।
</p>
<p>तो मी म्हणवूनि जो श्लाघत । ’मूर्ख’ निश्चित तो जाण 
॥ २५ ॥</p>
</section>
<section>
<p>ऐशी जे कां देह‍अहंता । ती नांव परममूर्खता ।</p>
<p>चालणें माझ्या वेदपंथा । ’सन्मार्गता’ ती नांव 
॥ २६ ॥</p>
</section>
<section>
<p>ज्यासी जाहली चित्तविक्षेपता । तो निंदी गुरुदेवता 
।</p>
<p>जो न मानी वेदशास्त्रार्था । तो उत्पथामाजीं पडे 
॥ २७ ॥</p>
</section>
<section>
<p>जो गुरुदोषदर्शी समत्सरता । जो क्रोध करी सुहृद‌आप्तां 
।</p>
<p>जो धिक्कारी मातापिता । ’चित्तविक्षेपता’ त्या 
नांव ॥ २८ ॥</p>
</section>
<section>
<p>जो सन्मानालागीं पाही । साधुसज्जनांतें करी द्रोही 
।</p>
<p>जो दोष देखे ठायीं ठायीं । ’चित्तविक्षेप’ पाहीं 
या नांव ॥ २९ ॥</p>
</section>
<section>
<p>जो वदे परापवादा । जो करूं रिघे परनिंदा ।</p>
<p>जो विश्वासे स्त्रियेचे शब्दा । ’चित्तविक्षेपबाधा’ 
। ती नांव ॥ ५३० ॥</p>
</section>
<section>
<p>जो सन्मार्गापासूनि चेवता । पडे अधर्म‍अकर्म‍उत्पथा 
।</p>
<p>तेही ’चित्तविक्षेपता’ । जाण तत्त्वतां उद्धवा 
॥ ३१ ॥</p>
</section>
<section>
<p>आपण तत्त्वतां परब्रह्म । जाणणें हा ’वेदमार्ग’ 
उत्तम ।</p>
<p>हें नेणोनि वर्तणें सकाम । तोचि परम ’उन्मार्ग’ 
॥ ३२ ॥</p>
</section>
<section>
<p>स्वर्गशब्दाची व्युप्तत्ती । ते सत्त्वगुणाची 
उत्पत्ती ।</p>
<p>जेणें निजसुखाची होय प्राप्ती । परी इंद्रलोकगति 
तो स्वर्ग नोहे ॥ ३३ ॥</p>
</section>
<section>
<p>अमरभुवना जे जे गेले । ते परतोनि पतना आले ।</p>
<p>शुद्धसत्त्वीं जे मिसळले । ते पावले निजसुख ॥ ३४ 
॥</p>
</section>
<section>
<p>ऐसा जो कां सत्त्वगुण । तोचि येथें ’स्वर्ग’ जाण 
।</p>
<p>आतां नरकाचें लक्षण । तुज संपूर्ण सांगेन ॥ ३५ ॥</p>
</section>
<blockquote>
<section>
<p><br/></p>

<p>नरकस्तम‍उन्नाहो बंधुर्गुरुरहं सखे ।</p>
<p>गृहं शरीरं मानुष्यं गुणाढ्यो ह्याढ्य उच्यते ॥ 
४३ ॥</p>
<p><br/></p>
</section>
</blockquote>
<section>


<p>कामक्रोधलोभ‍उद्रेक । तेणें खवळे महामोह देख ।</p>
<p>तो बुडवी सज्ञान विवेक । एकलें एक तम वाढे ॥ ३६ ॥</p>
</section>
<section>
<p>अरुणोदयीं दाट कुहर । निबिड पडे अंधकार ।</p>
<p>न कळे दिवसनिशाव्यवहार । सूर्यचंद्र दिसेना ॥ ३७ 
॥</p>
</section>
<section>
<p>यापरी गा निजचित्तीं । अंधमते वाढे वृत्ती ।</p>
<p>कर्तव्याकर्तव्यस्थिती । एकही स्फूर्ति स्फुरेना 
॥ ३८ ॥</p>
</section>
<section>
<p>ऐसा तमाचा उन्नाह उद्रेक । त्या नांव जाण ’महानरक’ 
।</p>
<p>परी यमयातना जें दुःख । तो नरक म्हणों नये ॥ ३९ ॥</p>
</section>
<section>
<p>यमयातनां पाप झडे । महामोहें पाप वाढे ।</p>
<p>याम्य नरक ते बापुडे । अतिनरक गाढे महामोहीं ॥ ५४० 
॥</p>
</section>
<section>
<p>काम क्रोध लोभ देख । हेचि तीनी निरयदायक ।</p>
<p>तेथ महामोहो आवश्यक । जें होय एक अंधतम ॥ ४१ ॥</p>
</section>
<section>
<p>इतुका मिळे जेथ समुदावो । त्यांते बोलिजे ’तम‍उन्नाहो’ 
।</p>
<p>ऐसा जेथ घडे भावो । तो पुरुष पहा हो नरकरूप ॥ ४२ ॥</p>
</section>
<section>
<p>जो घोरनरकाप्रती जाये । त्याचा तेथूनि उद्धार होये 
।</p>
<p>’तम‍उन्नाह’ ज्या प्राप्त होये । त्याचा निर्गम 
नोहे महाकल्पांतीं ॥ ४३ ॥</p>
</section>
<section>
<p>ऐशी तम‍उन्नाहाची ख्याती । ऐकोनि उद्धव कंटाळे 
चितीं ।</p>
<p>ऐसे बुडते जीव तमोवृत्तीं । त्यांची उद्धारगति 
कोण करी ॥ ४४ ॥</p>
</section>
<section>
<p>ऐसा उद्धवाचा भावो । जाणोनि बोलिला देवाधिदेवो 
।</p>
<p>बुडतयातें उद्धरी पहा हो । गुरुरावो निजसखा ॥ ४५ 
॥</p>
</section>
<section>
<p>ऐसा गुरु तो तूं कोण म्हणशी । मी नित्य लागें ज्याच्या 
पायांशीं ।</p>
<p>जो दे चिन्मात्र पूर्णब्रह्मासी । ’गुरु’ नाम तयासी 
बोलिजे ॥ ४६ ॥</p>

<p>त्या ब्रह्मापरीस अधिकता । गुरूसी आलिसे तत्त्वतां 
।</p>
<p>ब्रह्म ब्रह्मत्वें हा प्रतिपादिता । येर्‍हवीं 
ब्रह्माची वार्ता कोण पुसे ॥ ४७ ॥</p>
</section>
<section>
<p>अज अव्यय अनंत । अच्छेद्य अभेद्य अपरिमित ।</p>
<p>हे ब्रह्ममहिमा समस्त । सद्‍गुरूंनीं येथ विस्तारिली 
॥ ४८ ॥</p>
</section>
<section>
<p>ऐशी ऐकतां सद्‍गुरुकीर्ती । जडजीव उद्धरती ।</p>
<p>’गुरु’ नामाची महाख्याती । ऐकोनि कांपती यमकाळ 
॥ ४९ ॥</p>
</section>
<section>
<p>त्या सद्‍गुरूचें महिमान । करी बुडत्याचें उद्धरण 
।</p>
<p>निवारी जन्ममरण । शिष्यसमाधान निजदाता ॥ ५५० ॥</p>
</section>
<section>
<p>सुहृद आप्त सखा बंधु । शिष्याचे सद्‍गुरु प्रसिद्धु 
।</p>
<p>निवारूनि नरकसंबंधु । परमानंदु सुखदाता ॥ ५१ ॥</p>
</section>
<section>
<p>आतां गृहाचें लक्षण । तुज मी सांगेन संपूर्ण ।</p>
<p>माड्या गोपुरें धवलारें जाण । गृहप्रमाण तें नव्हे 
॥ ५२ ॥</p>
</section>
<section>
<p>मनुष्यदेह तो गृहाश्रम । जेथें नित्य वसें मी पुरुषोत्तम 
।</p>
<p>तेथील करितां स्वधर्मकर्म । आत्माराम उल्हासे ॥ 
५३ ॥</p>
</section>
<section>
<p>ज्या नरदेहाचिये प्राप्ती । इंद्रादिक देव वांछिती 
।</p>
<p>वेद वानी ज्या देहाची कीर्ति । निजमोक्षप्राप्ती 
नरदेहीं ॥ ५४ ॥</p>
</section>
<section>
<p>निज ’गृह’ जें साचार । तें जाणावें नरशरीर ।</p>
<p>आतां आढ्यपणाचा विचार । तोही प्रकार अवधारीं ॥ ५५ 
॥</p>
</section>
<section>
<p>जो ज्ञानगुणीं अतिसंपन्न । जें कल्पांतींही न वेंचे 
धन ।</p>
<p>तोचि ’आढ्यतम’ जाण । येर तें धन नश्वर ॥ ५६ ॥</p>
</section>
<section>
<p>नश्वर धनाची आढ्यता । अवश्य नेत अधःपाता ।</p>
<p>ज्ञानधने जे आढ्यता । तेणें ये हाता परब्रह्म ॥ ५७ 
॥</p>
</section>
<blockquote>
<section>
<p><br/></p>

<p>दरिद्रो यस्त्वसंतुष्टः कृपणो योऽजितेन्द्रियः 
।</p>
<p>गुणेष्वसक्तधीरीशो गुणसङ्गो विपर्ययः ॥ ४४ ॥</p>
<p><br/></p>
</section>
</blockquote>
<section>


<p>ऐक दरिद्राचें लक्षण । गांठीं असतां कोटी धन ।</p>
<p>ज्याचें संतुष्ट नाहीं मन । परम ’दरिद्री’ जाण या 
नांव ॥ ५८ ॥</p>
</section>
<section>
<p>ज्याचे गांठीं नाहीं कांचवटी । परी संतुष्टता नित्य 
पोटीं ।</p>
<p>तोचि संपन्न सकळ सृष्टीं । सत्य गोष्टी हे उद्धवा 
॥ ५९ ॥</p>
</section>
<section>
<p>गांठीं असोनियां धन । जो पोटा न खाय आपण ।</p>
<p>सदा लोलिंगत मन । दरिद्रलक्षण या नांव ॥ ५६० ॥</p>
</section>
<section>
<p>यापरी जें कृपणपण । ऐक त्याचेंही लक्षण ।</p>
<p>जेवीं राजा बांधी सेवकजन । तेवीं इंद्रियांअधीन 
जो होय ॥ ६१ ॥</p>
</section>
<section>
<p>निर्धारितां निजरूप जाण । सर्वांचा राजा तो आपण 
।</p>
<p>तें विसरोनि होय दीन । इंद्रियांअधीन हो‍ऊनि ठाके 
॥ ६२ ॥</p>
</section>
<section>
<p>मन तयाचें आज्ञाधार । मनाचीं इंद्रियें किंकर ।
</p>
<p>त्यांचाही हा होय डिंगर । अजितेंद्रियें होय थोर 
’कृपणत्व’ ऐसें ॥ ६३ ॥</p>
</section>
<section>
<p>निज किंकराचीं किंकरें । त्या इंद्रियांचीं हा 
वोळंगे द्वारें ।</p>
<p>अजितेंद्रियत्वें अतिखरें । निजांगीं सुभरे कृपणत्व 
॥ ६४ ॥</p>
</section>
<section>
<p>या नांव गा ’कृपणपण’ । तुज म्यां सांगितले जाण ।</p>
<p>आतां ईश्वराचें सुलक्षण । ऐक संपूर्ण उद्धवा ॥ ६५ 
॥</p>
</section>
<section>
<p>कनक आणि कामिनी । ज्यासी नावडे मनींहुनी ।</p>
<p>तोचि ’ईश्वर’ त्रिभुवनीं । सत्य सत्य हे वाणी उद्धवा 
॥ ६६ ॥</p>
</section>
<section>
<p>तुवां जितुके केले प्रश्न । तितुके ज्यासी वोळंगती 
गुण ।</p>
<p>त्यांसीही ज्याचें अलिप्तपण । ईश्वरत्व संपूर्ण 
त्या नांव ॥ ६७ ॥</p>
</section>
<section>
<p>कनक आणि कामिनी । यांचा पंगिस्त मनींहूनी ।</p>
<p>तोचि ’अनीश्वरु’ जनीं । हें सत्य मानीं उद्धवा ॥ 
६८ ॥</p>
</section>
<section>
<p>शमादि सांगितले प्रश्न । त्यांचें जें विपरित लक्षण 
।</p>
<p>तेंचि अनीश्वरत्व जाण । अशमादि गुण जे ठायीं ॥ ६९ 
॥</p>
</section>
<blockquote>
<section>
<p><br/></p>

<p>एत उद्धव ते प्रश्नाः सर्वे साधु निरूपिताः ।</p>
<p>किं वर्णितेन बहुना लक्षणं गुणदोषयोः ॥ ४५ ॥</p>
<p><br/></p>
</section>
</blockquote>
<section>


<p>उद्धवा तुझे सकळ प्रश्न । म्यां निरूपिले सुलक्षण 
।</p>
<p>जेणें हो‌इजे ब्रह्मसंपन्न । तैसें व्याख्यान सांगितले 
॥ ५७० ॥</p>
</section>
<section>
<p>संसारीं गुणदोषलक्षण । सांगता अपरिमित जाण ।</p>
<p>यालागीं धरावें गा मौन । परम कठिण गुणदोष ॥ ७१ ॥</p>
</section>
<section>
<p>गुणदोष नायकावे कानीं । गुणदोष न देखावे नयनीं ।
</p>
<p>गुणदोष न बोलावे वदनीं । गुणदोष मनीं न धरावे ॥ ७२ 
॥</p>
</section>
<section>
<p>ब्रह्मज्ञानाचें मुख्य लक्षण । तेंही बहुत नाहीं 
निरूपण ।</p>
<p>श्लोकार्धें श्रीकृष्ण । स्वमुखें आपण सांगत ॥ 
७३ ॥</p>
</section>
<blockquote>
<section>
<p><br/></p>

<p>गुणदोषदृशिर्दोषो गुणस्तूभयवर्जितः ॥ ४६ ॥</p>
</section>
<section>
<p>इति श्रीमद्‍भागवते महापुराणे पारमहंस्यां संहितायामेकादशस्कन्धे 
एकोनविंशोऽध्यायः ॥ १९ ॥</p>
<p><br/></p>
</section>
</blockquote>
<section>


<p>ब्रह्म एक परिपूर्ण । तेथें कैंचे दोष कैंचे गुण 
।</p>
<p>अविद्या क्षोभली ते जाण । गुणदोषलक्षण वाढवी ॥ ७४ 
॥</p>
</section>
<section>
<p>जो देखों लागे दोषगुण । त्याची अविद्या क्षोभली 
जाण ।</p>
<p>जो न देखे गुणदोषभान । तो ’ब्रह्मसंपन्न’ उद्धवा 
॥ ७५ ॥</p>
</section>
<section>
<p>पराचा देखावा दोषगुण । हाचि दोषांमाजीं महादोष 
जाण ।</p>
<p>गुणदोष न देखावा आपण । हा उत्तम गुण सर्वार्थीं ॥ 
७६ ॥</p>
</section>
<section>
<p>ब्रह्मीं नाहींत दोषगुण । हें सर्वार्थीं सत्य 
जाण ।</p>
<p>जो देखे गा दोषगुण । ब्रह्मत्व जाण तेथें नाहीं ॥ 
७७ ॥</p>
</section>
<section>
<p>जे गुणदोष देखों लागले । त्यांचें ब्रह्मत्व कैसेनि 
गेलें ।</p>
<p>त्यांपाशीं तें वोस जाहलें । कीं रुसूनि गेलें तेथूनी 
॥ ७८ ॥</p>
</section>
<section>
<p>जेवीं रविबिंबा राहु ग्रासी । तैं दिवसा देखिजे 
नक्षत्रांसी ।</p>
<p>तेवीं अविद्या ब्रह्मत्व जैं प्राशी । तैं गुणदोषांसी 
देखिजे ॥ ७९ ॥</p>
</section>
<section>
<p>आदरें सांगे श्रीकृष्ण । उद्धवा न देखावे दोषगुण 
।</p>
<p>हे माझे जीवींची निजखूण । तुज म्यां संपूर्ण सांगितली 
॥ ५८० ॥</p>
</section>
<section>
<p>जनीं चौर्‍यांशीं लक्षयोनी । त्यांत गुणदोष एके 
स्थानीं ।</p>
<p>न देखावे मनुष्ययोनीं । तूं इतुकेनी नित्यमुक्त 
॥ ८१ ॥</p>
</section>
<section>
<p>म्हणसी स्वाचारपरिपाठीं । गुणदोष देखावे दृष्टीं 
।</p>
<p>उद्धवा हे गोष्टी । स्वधर्मराहाटी ते भिन्न ॥ ८२ 
॥</p>
</section>
<section>
<p>निजदोष निरसावयाकारणें । स्वधर्मकर्म आचरणें ।
</p>
<p>तेणें गुणदोष देखणें । तैं नागवी धांवणें तैसें 
जाहलें ॥ ८३ ॥</p>
</section>
<section>
<p>साळी पिकावया शेतीं । तृण जाळूनि दाढ करिती ।</p>
<p>तेथ पिकली साळी जैं जाळिती । तैं तोंडीं माती पडली 
कीं ॥ ८४ ॥</p>
</section>
<section>
<p>व्हावया दोषनिवृत्ती । वेदें द्योतिली धर्मप्रवृत्ती 
।</p>
<p>तेणें स्वधर्में जैं दोष देखती । तैं निजप्राप्ती 
नागवले ॥ ८५ ॥</p>
</section>
<section>
<p>जेवीं कां सोंगें नटनटी । दाविती हावभाव नाना गोठी 
।</p>
<p>परी तो भाव नाहीं त्यांचे पोटीं । स्वधर्म त्या दृष्टीं 
करावा ॥ ८६ ॥</p>
</section>
<section>
<p>न देखोनि दोषगुण । स्वधर्म-मर्यादा नोसंडून ।</p>
<p>करावें गा स्वधर्माचरण । हें मुख्य लाक्षण कर्मांचें 
॥ ८७ ॥</p>
</section>
<section>
<p>ऐशिया स्वधर्मगती । कर्ममळ निःशेष जाटी ।</p>
<p>साधकां निजपदप्राप्ती । गुणदोषस्थिती सांडितां 
॥ ८८ ॥</p>
</section>
<section>
<p>गुणदोष देहाचे ठायीं । आत्मा नित्य विदेही ।</p>
<p>गुणदोष त्याच्या ठायीं । सर्वथा नाहीं उद्धवा ॥ 
८९ ॥</p>
</section>
<section>
<p>साधकें न देखावे दोषगुण । सिद्धासी सहजचि नाहीं 
जाण ।</p>
<p>जरी दिसों लागले दोषगुण । तरी आली नागवण दोघांसी 
॥ ५९० ॥</p>
</section>
<section>
<p>साधकाची प्राप्ती बुडे । सिद्धाची सिद्धी तत्काल 
उडे ।</p>
<p>एवं गुणदोषांचें सांकडें । दोंहीकडे उद्धवा ॥ ९१ 
॥</p>
</section>
<section>
<p>गुणदोषीं भरली सृष्टी । तेथ न ठेवावी निज-दृष्टी 
।</p>
<p>हे कळवळोनियां पोटीं । श्रीकृष्णें गोष्टी सांगितली 
॥ ९२ ॥</p>
</section>
<section>
<p>गुणदोष विविधभेद । ऐसे आहेत निषिद्ध ।</p>
<p>तरी कां पां स्वमुखें श्रीगोविंद । बोलिला प्रसिद्ध 
वेदानुवादें ॥ ९३ ॥</p>
</section>
<section>
<p>येचि अर्थींचा प्रश्न । पुढें उद्धव करील जाण ।</p>
<p>तेंचि व्यासाचें निरूपण । विसावा जाण जीवशिवां 
॥ ९४ ॥</p>
</section>
<section>
<p>तेथ सकाम आणि निष्काम भक्त । यांचे अधिकार अभिव्यक्त 
।</p>
<p>स्वयें सांगेल भगवंता । कथा अद्‍भुत ते आहे ॥ ९५ 
॥</p>
</section>
<section>
<p>संतीं द्यावें अवधान । श्रोतां व्हावें सावधान 
।</p>
<p>एका विनवी जनार्दन । रसाळ निरूपण पुढें आहे ॥ ५९६ 
॥</p>

</section>
<blockquote>
<section>
<p><br/></p>


<p>इति श्रीभागवते महापुराणे एकादशस्कंधे भगवद्‌उद्धवसंवादे
</p>
<p>एकाकारटीकायां एकोनविंशोऽध्यायः ॥१९॥ श्रीकृष्णार्पणमस्तु 
॥ श्लोक ॥४६॥ ओव्या ॥५९६॥</p>
</section>
<p><br/></p>
</blockquote>


</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

<!DOCTYPE html>
<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय दहावा </h2>
<p><br/></p>
<section>
<p>श्रीगणेशाय नमः ॥ श्रीकृष्णाय नमः ॥</p>
</section>
<section>
<p>ॐ नमो सद्‍गुरु धन्वंतरी । ज्याची दृष्टीचि निरुज 
करी ।</p>
<p>त्यावांचोनि संसारीं । भवरोगु दुरी न करवे ॥१॥</p>
</section>
<section>
<p>ज्या भवरोगाचेनि दर्पें । फुंफात तापलीं त्रिविधतापें 
।</p>
<p>’मी माझे’ येणें संकल्पें । वाग्जल्पें जल्पती 
॥२॥</p>
</section>
<section>
<p>पडिलीं द्वैताचिया दुखणा । तोंडींची चवी गेली जाणा 
।</p>
<p>मुखा आला कडवटपणा । कटु वचना बोलतु ॥३॥</p>
</section>
<section>
<p>जेथें व्याधीचेनि सन्निपातें । विवेक हाणोनियां 
लातें ।</p>
<p>उमरुडूनि धैर्य हातें । वासनावनातें हिंडती ॥४॥</p>
</section>
<section>
<p>मनोरथकर्दमीं चरफडित । संकल्पमृगजळीं बुडत ।</p>
<p>वेगीं निसरोनियां पडत । टेंक चढतां स्वर्गाचें 
॥५॥</p>
</section>
<section>
<p>वोरबडत स्नेहाची आराटी । गोंवीत लोभाची बोरांटी 
।</p>
<p>खिळिला प्रपंचाचिया कंठीं । मारितां नुठी तेथूनि 
॥६॥</p>
</section>
<section>
<p>भवरोगभ्रमें भ्रमले कैसे । खावों नये तें खावों 
बैसे ।</p>
<p>करूं नये तें करितां दिसे । योषितांसरिसें धांवत 
॥७॥</p>
</section>
<section>
<p>तेथ धनभयाचे शारे येत । तेणें थरथरां कांपत ।</p>
<p>धाकें धाकें घामेजत । दडी देत गुप्तत्वें ॥८॥</p>
</section>
<section>
<p>भोगाभिमानु चढे देहीं । तेव्हां न राहे खाटे भु‌ईं 
।</p>
<p>विधीचें पांघरूण टाकी पाहीं । डोळा ठायीं लागेना 
॥९॥</p>
</section>
<section>
<p>उभें न राहवे ऐक्यवृत्ती । क्षीण झाली ज्ञानशक्ती 
।</p>
<p>पडलीं जडत्वें लोळती । पाणी मागती विषयांचे ॥१०॥</p>
</section>
<section>
<p>अल्प‍अल्प देतां तें जळ । कडकडूनि झोंबती प्रबळ 
।</p>
<p>’आम्हांसी फार द्या गा जळ । तृषा केवळ वोळेना’ ॥११॥</p>
</section>
<section>
<p>कुपथ्य करितां निरंतर । तंव तो झाला जीर्णज्वर ।
</p>
<p>क्षयो लागला जी थोर । क्षीण शरीर पडियेलें ॥१२॥</p>
</section>
<section>
<p>क्षणाक्षणां अतिक्षीणता । विकार संचरले जीविता 
।</p>
<p>तेणें प्रबळ वाढली चिंता । सुख सर्वथा बुडालें ॥१३॥</p>
</section>
<section>
<p>नवल रोगाचा पडिपाडु । गोड परमार्थ तो जाला कडू ।</p>
<p>केवळ विषप्राय विषय कडू । तोचि गोडु पैं झाला ॥१४॥</p>
</section>
<section>
<p>ते व्याधीचिया उफाडा । देतां सत्कथाकाढा ।</p>
<p>श्रवणमुखींच्या भावार्थदाढा । पाडी पुढां दांतखिळी 
॥१५॥</p>
</section>
<section>
<p>देतां तुलसीमकरंद नसू । वरता जावों नेदी श्वासु 
।</p>
<p>मस्तक झाडी मानी त्रासु । रोगें बहुवसु व्यापिला 
॥१६॥</p>
</section>
<section>
<p>ऐसा रोग देखोनियां गाढा । वैद्य आचार्य धडफुडा ।
</p>
<p>कृपा पाहे जयाकडा । तो रोकडा वांचवी ॥१७॥</p>
</section>
<section>
<p>निधडा वैद्य तो सुबुद्धि । जीवु गेलिया मरों नेदी 
।</p>
<p>जीवेंवीण वांचवी त्रिशुद्धि । अगाध सिद्धि तयाची 
॥१८॥</p>
</section>
<section>
<p>शुद्धभाग्येंकरूनि जाण । तो करी कृपाकूर्मावलोकन 
।</p>
<p>तेंचि रोगिया अमृतपान । होय सावधान तत्काळ ॥१९॥</p>
</section>
<section>
<p>एवं झालिया सावधान । रोगी आपणिया आपण ।</p>
<p>नित्यानित्याचें पाचन । करी सेवन साक्षेपें ॥२०॥</p>
</section>
<section>
<p>तेणें न फिटेचि जीर्णज्वरु । न तुटे क्षयाचा महामारु 
।</p>
<p>हें देखोनियां वैद्यसद्‍गुरु । रसोपचारु मांडिला 
॥२१॥</p>
</section>
<section>
<p>तेणें अक्षररस-अर्धमात्रा । देतां क्षयाचा थारा 
।</p>
<p>मोडूनियां शरीरा । पूर्वपरंपरा अक्षय केलें ॥२२॥</p>
</section>
<section>
<p>दारुण चुकवावया कुपथ्य । वैराग्य राखण ठेविलें 
नित्य ।</p>
<p>लावूनि अनुसंधानाचें पथ्य । निर्दाळिला तेथ भवरोगु 
॥२३॥</p>
</section>
<section>
<p>रोगी उपचारिल्यावरी । प्रबळ क्षुधा खवळे भारी ।
</p>
<p>चित्तचिंतेच्या लाह्या करी । क्षणामाझारीं खादल्या 
॥२४॥</p>
</section>
<section>
<p>काळे गोरे चतुर्वर्णचणे । आश्रमेंसीं भाजिले फुटाणे 
।</p>
<p>’अहं-सोहं’ गुळेंसीं तेणें । निःशेष खाणें तत्काळ 
॥२५॥</p>
</section>
<section>
<p>फळाभिलाषेंसीं आशा- । बोंडें भरलीं होतीं खसखसा 
।</p>
<p>तींही खादलीं घसघसां । न लगतां घांसा गिळियेलीं 
॥२६॥</p>
</section>
<section>
<p>गूळ साखरेचा पडिपाडु । खादले कर्माकर्माचे लाडू 
।</p>
<p>खातां न म्हणे गोड कडू । लागला झोडूं स्व‍इच्छा ॥२७॥</p>
</section>
<section>
<p>’ब्रह्माहमस्मी’ चीं गोमटीं । पक्वान्नें देखिलीं 
दिठीं ।</p>
<p>तींही खा‌ऊनि उठा‌उठी । मायेपाठीं लागला ॥२८॥</p>
</section>
<section>
<p>ते धाकें धाकेंचि निमाली । मिथ्यात्वें नासोनि 
गेली ।</p>
<p>स्वानंदें पुष्टि आली । झाडी केली भवरोगा ॥२९॥</p>
</section>
<section>
<p>ऐसा सद्‍गुरु वैद्य गाढा । जेणें उपचारोनि केलों 
निधडा ।</p>
<p>शरण रिघावें तुजपुढां । तंव चहूंकडां तूंचि तूं 
॥३०॥</p>
</section>
<section>
<p>तुजवेगळें आपणियातें । देखोनि शरण यावें तूतें 
।</p>
<p>तंव मीतूंपण हारपलें थितें । कैसेनि तूतें भजावें 
॥३१॥</p>
</section>
<section>
<p>ज्यांच्या सुटल्या जीवग्रंथी । झाले आत्माराम निश्चितीं 
।</p>
<p>तेही अहेतुक भक्ति करिती । प्राप्तांची स्थिति 
हे जाणा ॥३२॥</p>
</section>
<section>
<p>गुरुभजनापरतें सुख । मोक्ष मानिती तेही मूर्ख ।
</p>
<p>मोक्ष गुरुचरणींचा रंक । विरळा लोक हें जाणती ॥३३॥</p>
</section>
<section>
<p>आम्हां सद्‍गुरुदृष्टीं परमारोग्य । आम्ही सद्‍गुरुकृपा 
सदा श्लाघ्य ।</p>
<p>गुरुसेवें आम्ही सभाग्य । परम योग्य गुरुस्तवनें 
॥३४॥</p>
</section>
<section>
<p>सद्‍गुरूचें नाममात्र । तेंचि आम्हां वेदशास्त्र 
।</p>
<p>सकळ मंत्रांवरिष्ठ मंत्र । नाम सर्वत्र गुरूचें 
॥३५॥</p>
</section>
<section>
<p>सद्‍गुरूचें तीर्थमात्र । सकळ तीर्थां करी पवित्र 
।</p>
<p>गुरुचरण तें आमचें क्षेत्र । वृत्ति स्वतंत्र ते 
आम्हां ॥३६॥</p>
</section>
<section>
<p>तूं पुरे पुरे म्हणसी स्तवन । परी वर्णितां तुझे 
उदार गुण ।</p>
<p>अतृप्त सर्वथा नुठी मन । तुझी आण वाहातसें ॥३७॥</p>
</section>
<section>
<p>तुझे गुण वर्णावया तत्त्वतां । मी प्रवर्तलों श्रीभागवता 
।</p>
<p>त्वां मज लाविलें भक्तिपंथा । निजकथाकीर्तनीं ॥३८॥</p>
</section>
<section>
<p>जय जय सद्‍गुरु जनार्दना । भवगजपंचानना ।</p>
<p>एकाकी शरण आलों जाणा । तुझ्या श्रीचरणा पावलों ॥३९॥</p>
</section>
<section>
<p>पावलों शास्त्र श्रीभागवत । अवधारा तेथींचा मथितार्थ 
।</p>
<p>उद्धवासी श्रीकृष्णनाथ । परम परमार्थ सांगेल ॥४०॥</p>
</section>
<section>
<p>यदु‌अवधूतसंवादेंसीं । लक्षणोक्त चोविसां गुरूंसी 
।</p>
<p>परिसोनियां उद्धवासी । भावना ब्रह्मेंसीं लिगटली 
॥४१॥</p>
</section>
<section>
<p>ब्रह्म सर्वगत सत्य होये । मज सबाह्य कोंदलें आहे 
।</p>
<p>तेंचि माझें मज ठा‌उकें नोहे । कोण उपाये करावा ॥४२॥</p>
</section>
<section>
<p>ऐसी उद्धवाची चिंता । कळों सरली कृष्णनाथा ।</p>
<p>तोचि उपावो सर्वथा । होय सांगता अविरोधें ॥४३॥</p>
</section>
<blockquote>
<section>
<p><br/></p>

<cite><p>श्रीभगवानुवाच ।</p></cite>
<p>मयोदितेष्ववहितः स्वधर्मेषु मदाश्रयः ।</p>
<p>वर्णाश्रमकुलाचारं अकामात्मा समाचरेत्‌ ॥ १ ॥</p>
<p><br/></p>
</section>
</blockquote>
<section>

<p>पूर्वीं वेदरूपें वर्णाश्रम । मीचि बोलिलों स्वधर्म 
।</p>
<p>पंचरात्रादि वैष्णवधर्म । हें उपासनावर्म गुह्य 
माझें ॥४४॥</p>
</section>
<section>
<p>जो वर्ण जो आश्रम । तेणेंचि ते करावे स्वधर्म ।</p>
<p>आचरतां परधर्म । दुःख परम पाविजे ॥४५॥</p>
</section>
<section>
<p>उद्धवा येथ जाण । कर्ता पाहिजे सावधान ।</p>
<p>ते सावधानतेचें लक्षण । अतिविचक्षण जाणती ॥४६॥</p>
</section>
<section>
<p>कर्म चतुर्विध येथ । ’नित्य’ आणि ’नैमित्त’ ।</p>
<p>’काम्य’ आणि ’प्रायश्चित्त’ । जाण निश्चित विभाग 
॥४७॥</p>
</section>
<section>
<p>येथ कर्म आचरती स्थिती । सावधान राखावी वृत्ती ।
</p>
<p>आचरावयाची व्युत्पत्ती । विचित्र स्थिती सांगेन 
॥४८॥</p>
</section>
<section>
<p>नित्य आणि नैमित्तिक । हें कर्म जाण आवश्यक ।</p>
<p>सांडोनियां फलाभिलाख । विधिप्रमुख आचरावें ॥४९॥</p>
</section>
<section>
<p>नित्यकर्म अधिक वाढे । तैं नैमित्तिकाचे अंगा चढे 
।</p>
<p>काम्य उचंबळलें विषयचाडें । तैंचि पडे ’निषिद्धी’ 
॥५०॥</p>
</section>
<section>
<p>फलाभिलाषेंविण । नित्य नैमत्तिक जाण ।</p>
<p>करावें गा कृष्णार्पण । अर्पिती खूण जाणोनि ॥५१॥</p>
</section>
<section>
<p>काम्य कर्म आवश्यक । त्यजावें गा निःशेख ।</p>
<p>जेवीं कां वमिलें वमक । परतोनि लोक न पाहती ॥५२॥</p>
</section>
<section>
<p>समूळीं कामनेतें दंडावें । तैंचि काम्य कर्म सांडावें 
।</p>
<p>येर्‍हवीं काम्यत्यागु न संभवे । कामना जीवें राखतां 
॥५३॥</p>
</section>
<section>
<p>अंतरीं अनिवार कामना । बाह्य विरक्ती दावी जना ।
</p>
<p>ते सविया विटंबना । त्यागु विचक्षणा तो नव्हे ॥५४॥</p>
</section>
<section>
<p>कामनेचेनि अधिक मदें । कर्में निपजती निषिद्धें 
।</p>
<p>समूळ कामनेचेनि छेदें । सर्व निषिद्धें मावळती 
॥५५॥</p>
</section>
<section>
<p>अथवा देखतांचि निषिद्ध दिठीं । जो हरिनामें गर्जत 
उठी ।</p>
<p>निषिद्ध पळे बारा वाटीं । प्रायश्चित्तकोटी हरिनामें 
॥५६॥</p>
</section>
<section>
<p>जेथ हरिनामाचे उमाळे । तेथ निषिद्ध तत्काळ जळे ।
</p>
<p>निषिद्ध अभक्तां आदळे । भक्तांजवळें तें न ये ॥५७॥</p>
</section>
<section>
<p>काम्यनिषिद्धाची कथा । भक्तांसी नातळे सर्वथा ।
</p>
<p>भगवंतु रक्षी निजभक्तां । दोषु तत्त्वतां त्यां 
नाहीं ॥५८॥</p>
</section>
<section>
<p>नामें प्रायश्चित्तांच्या कोटी । हे म्यां सांगितली 
गुह्य गोठी ।</p>
<p>प्रकट न करावी सृष्टीं । गुप्त पोटीं राखावी ॥५९॥</p>
</section>
<section>
<p>काम्यनिषिद्धाचे त्याग । तुज म्यां सांगीतले साङ्ग 
।</p>
<p>नित्यनैमित्तविभाग । तोही विनियोग परियेसीं ॥६०॥</p>
</section>
<section>
<p>मदर्पणें आवश्यक । करावें नित्यनैमित्तिक ।</p>
<p>तेंचि चित्ताचें शोधक । साधन मुख्य परमार्थी ॥६१॥</p>
</section>
<section>
<p>एक म्हणती स्वधर्म निर्फळ । वर्म नेणतीच ते बरळ ।
</p>
<p>स्वधर्में होय जन्म सफळ । परमार्थफळ स्वधर्मीं 
॥६२॥</p>
</section>
<section>
<p>किडाळ झाडावया दृष्टीं । रज दे‌ऊनि पाठींपोटीं 
।</p>
<p>सुवर्ण घालितां पुटीं । झळकत उठी निजतेजें ॥६३॥</p>
</section>
<section>
<p>तैसा मज अर्पितां स्वधर्म । त्याचें सफळ होय निजकर्म 
।</p>
<p>ऐसें नेणोनियां निजवर्म । कर्मभ्रम कर्मठां ॥६४॥</p>
</section>
<section>
<p>मज अर्पिती हातवटी । अवघड वाटेल जगजेठी ।</p>
<p>ज्यासी आवडी माझी मोठी । त्याची दृष्टी मदर्पण ॥६५॥</p>
</section>
<section>
<p>कृष्णीं निश्चळ ज्याचें मन । त्याचें कर्म तितुकें 
कृष्णार्पण ।</p>
<p>त्यासी न अर्पितांही जाण । सहजें मदर्पण होतसे ॥६६॥</p>
</section>
<section>
<p>जो रथीं निश्चळ हो‌ऊनियां बैसे । तो न चळतांही चालतु 
दिसे ।</p>
<p>जाण स्वकर्म त्याचें तैसें । अनायासें मज अर्पे 
॥६७॥</p>
</section>
<section>
<p>यापरी हो‌ऊनि अकामात्मा । सुखें आचरावें स्वधर्मा 
।</p>
<p>तेणें सांडूनि रजतमा । सत्त्वें पुरुषोत्तमा पावती 
॥६८॥</p>
</section>
<section>
<p>वर्णाश्रमसमुद्‍भवा । मूळ आश्रयो मी वोळखावा ।</p>
<p>कुळकर्मनिजस्वभावा । उपासावा मी एकु ॥६९॥</p>
</section>
<section>
<p>वर्णासी आश्रयो मी प्रसिद्ध । जे जन्मले मुखबाहूरुपाद 
।</p>
<p>आश्रमा आश्रयो मी विशद । गर्जती वेद ये अर्थीं ॥७०॥</p>
</section>
<section>
<p>देवो देवी कुळाचार । यांचें वस्तीचें मी घर ।</p>
<p>एवं मी सर्वाधार । हा कर्मी विचार देखावा ॥७१॥</p>
</section>
<section>
<p>गुज परियेसीं उद्धवा । कर्माकर्माध्यक्षु मी जाणावा 
।</p>
<p>कर्मी मीचि अभिलाषावा । क्रियेनें धरावा मी एकु 
॥७२॥</p>
</section>
<section>
<p>एवं आदि-मध्य-अंतीं । मी अविनाशु धरितां चित्तीं 
।</p>
<p>तीं कर्मेंचि निष्कर्में होतीं । जाण निश्चितीं 
उद्धवा ॥७३॥</p>
</section>
<blockquote>
<section>
<p><br/></p>

<p>अन्वीक्षेत विशुद्धात्मा देहिनां विषयात्मनाम्‌ 
।</p>
<p>गुणेषु तत्त्वध्यानेन सर्वारंभविपर्ययम्‌ ॥ २ 
॥</p>
<p><br/></p>
</section>
</blockquote>
<section>

<p>यापरी स्वधर्में जाण । ज्यांचें विशुद्ध अंतःकरण 
।</p>
<p>ते विषयीं उदासीन । हें वोळखण तयांचे ॥७४॥</p>
</section>
<section>
<p>तयांसी विषयाची आस्था । नाहीं नाहीं गा सर्वथा ।
</p>
<p>परी सर्वार्थविपरीतता । विषयासक्तता देखती ॥७५॥</p>
</section>
<section>
<p>भरलीं मृगजळाचीं तळीं । तेणें न पिकती साळी केळी 
।</p>
<p>तैसी विषयबुद्धी जवळी । स्वसुखफळीं फळेना ॥७६॥</p>
</section>
<section>
<p>पाहें पां विषयासक्त । कर्मारंभीं संकल्प करित 
।</p>
<p>आयुःकामार्थ क्षेमार्थ । धनधान्यार्थसमृद्धी 
॥७७॥</p>
</section>
<section>
<p>या हेतू कर्म आरंभित । तें स्वकर्म नव्हे निश्चित 
।</p>
<p>स्वधर्ममिषें मनोरथ । उपासित सर्वदा ॥७८॥</p>
</section>
<section>
<p>बैलाची कांस दुहितां । शिंपीभरी दूध न ये हाता ।</p>
<p>तेवीं मनोरथ उपासितां । न लभे सर्वथा ’निजसुख’ ॥७९॥</p>
</section>
<section>
<p>एवं कर्मचि तें कर्म नव्हे । केल्याही सिद्धी न पवे 
।</p>
<p>तें विघ्नबाहुल्यें नाश पावे । विघ्न संभवे देवांचें 
॥८०॥</p>
</section>
<section>
<p>विषयसेवनीं आहे सुख । या बुद्धीं शिणशिणोनि मूर्ख 
।</p>
<p>पावले परम दुःखें दुःख । मुख्य याज्ञिक घालूनि ॥८१॥</p>
</section>
<section>
<p>वेदत्रयी जाणूनि सकळ । यज्ञकर्मी अतिकुशळ ।</p>
<p>वांछितां स्वर्गादिक फळ । पतन केवळ अधोमुखें ॥८२॥</p>
</section>
<section>
<p>ऐसेनि विवेकें निपुणदृष्टी । जो स्वर्गु नेघे तृणासाठीं 
।</p>
<p>वैराग्य लागे त्यापाठीं । उठा‌उठी घर रिघे ॥८३॥</p>
</section>
<section>
<p>तो वैराग्याचें माहेर । विश्रांतीचें विसावतें 
घर ।</p>
<p>तो नररूपें साचार । ’विवेकु’ साकार पैं झाला ॥८४॥</p>
</section>
<section>
<p>ऐसेनि विवेकें विवेकदृष्टी । स्वर्गादि विषय मिथ्या 
सृष्टी ।</p>
<p>ते मिथ्यात्वाची गोठी । ऐक जगजेठी उद्धवा ॥८५॥</p>
</section>
<blockquote>
<section>
<p><br/></p>

<p>सुप्तस्य विषयालोको ध्यायतो वा मनोरथः ।</p>
<p>नानात्मकत्वाद्‌ विफलः तथा भेदात्मधीर्गुणैः 
॥ ३ ॥</p>
<p><br/></p>
</section>
</blockquote>
<section>

<p>स्वप्न आणि मनोरथ । मनोमात्र-विलासित ।</p>
<p>ते निद्रितासी सत्य पदार्थ । मिथ्या होत जागृतीं 
॥८६॥</p>
</section>
<section>
<p>तैसें कामनेचेनि उल्हासें । इंद्रियांचेनि सौरसें 
।</p>
<p>उभय भोगपिसें । नाथिलें वसे बुद्धीसी ॥८७॥</p>
</section>
<section>
<p>शिंपी शिंपपणें असे । धनलोभ्या रुपें भासे ।</p>
<p>तेवीं विषयाचेनि अभिलाषें । भेदपिसें नसतेंचि ॥८८॥</p>
</section>
<section>
<p>स्वप्नीं देखिलें आत्ममरण । जागृतीं मिथ्या म्हणे 
आपण ।</p>
<p>तैसा स्वरूपीं जागा झाल्या जाण । जन्ममरण त्या नाहीं 
॥८९॥</p>
</section>
<section>
<p>जंववरी भेदाची भेदसिद्धी । तंववरी जन्ममरण बाधी 
।</p>
<p>भेदु मिथ्या झालिया त्रिशुद्धी । अभेदीं बाधी तें 
नाहीं ॥९०॥</p>
</section>
<section>
<p>तो भेदु कैसेनि तुटे । निजस्वरूप कैसेनि भेटे ।</p>
<p>ते अर्थी साधन गोमटें । ऐक चोखटें विभागें ॥९१॥</p>
</section>
<blockquote>
<section>
<p><br/></p>

<p>निवृत्तं कर्म सेवेत प्रवृत्तं मत्परस्त्यजेत्‌ 
।</p>
<p>जिज्ञासायां संप्रवृत्तो नाद्रियेत्‌ कर्मचोदनाम्‌ 
॥ ४ ॥</p>
<p><br/></p>
</section>
</blockquote>
<section>

<p>चित्तीं वासनांचे मळ । तेणें भेदु भासे सबळ ।</p>
<p>तो नाशावया चित्तमळ । कर्म निर्मळ सेवावें ॥९२॥</p>
</section>
<section>
<p>मागां सांगीतलें निश्चित । जें कां नित्यनैमित्य 
।</p>
<p>तेंचि कर्म गा ’निवृत्त’ । साधकीं प्रस्तुत सेवावें 
॥९३॥</p>
</section>
<section>
<p>जो प्रवर्तला माझ्या भजनीं । तेणें ’काम्य’ सांडावें 
निपटूनी ।</p>
<p>हें मागां सांगितलें विवंचूनि । कामना मनीं न धरावी 
॥९४॥</p>
</section>
<section>
<p>धरोनि मदर्पणाचें बळ । ’नित्य’ आचरतां निर्मळ ।
</p>
<p>चित्ताचे चैत्य-मळ । जाती तत्काळ नासोनि ॥९५॥</p>
</section>
<section>
<p>कृषीवळु करी शेतासी । यथार्थ द्रव्य दे राजयासी 
।</p>
<p>तो न भी ग्रामकंटकांसी । तेवीं कृष्णार्पणेंसीं 
होतसे ॥९६॥</p>
</section>
<section>
<p>जाहल्या चित्तमळक्षाळणें । नित्यविवेकु उपजे तेणें 
।</p>
<p>इहामुत्रां लाता हाणे । अनित्य त्यजणें वैराग्यें 
॥९७॥</p>
</section>
<section>
<p>एवं वैराग्य झालिया अढळ । तेणें सत्त्व होय प्रबळ 
।</p>
<p>तेव्हां मज जाणावया केवळ । वृत्ति निर्मळ ते काळीं 
॥९८॥</p>
</section>
<section>
<p>करितां माझीं चिंता । कामक्रोध नाठवती चित्ता ।
</p>
<p>थोर लागली माझी अवस्था । न राहे सर्वथा अणुभरी ॥९९॥</p>
</section>
<section>
<p>हो कां ऐशिये अवस्थेसी । कर्मक्रिया नावडे ज्यासी 
।</p>
<p>तेणें संन्यासूनि सर्व कर्मांसी । ब्रह्मज्ञानासी 
रिघावें ॥१००॥</p>
</section>
<section>
<p>श्रवण मनन करितां । कर्मासी झालिया विगुणता ।</p>
<p>बाधक नव्हे माझ्या भक्तां । कर्मकिंकरता त्यां 
नाहीं ॥१॥</p>
</section>
<section>
<p>स्वधर्म केलिया फळ काये । चित्ताचा मळमात्र जाये 
।</p>
<p>भक्तु भजनें निर्मळ आहे । बाधूं न लाहे स्वकर्म ॥२॥</p>
</section>
<section>
<p>एवं कर्माची चोदना । मद्‍भक्तासी नाहीं जाणा ।</p>
<p>करितां श्रवणकीर्तना । कर्मबंधना नातळती ॥३॥</p>
</section>
<section>
<p>ऐशिया जिज्ञासावस्थेसी । कर्मबाधा नाहीं त्यासी 
।</p>
<p>मुख्य तात्पर्य ब्रह्मज्ञानासी । हेंचि उद्धवासी 
सांगतु ॥४॥</p>
</section>
<blockquote>
<section>
<p><br/></p>

<p>यमान्‌ अभीक्ष्णं सेवेत नियमान्‌ मत्परः क्वचित्‌ 
।</p>
<p>मदभिज्ञं गुरुं शांतं उपासीत मदात्मकम्‌ ॥ ५ ॥</p>
<p><br/></p>
</section>
</blockquote>
<section>

<p>हो‌आवया वृत्तीचा उपरम । अहिंसा-सत्यादि धर्म ।
</p>
<p>आचरावे अविश्रम । बाह्य नेम अविरोधें ॥५॥</p>
</section>
<section>
<p>आचरतां अहिंसा-सत्यादिकांसी । तंव तंव दशा उजळे 
कैसी ।</p>
<p>अतिप्रीति गुरुभक्तीसी । अहर्निशीं गुरु चिंती 
॥६॥</p>
</section>
<section>
<p>सद्‍गुरूवीण ब्रह्मज्ञान । सर्वथा नव्हे नव्हे 
जाण ।</p>
<p>हें उपनिषदर्थें प्रमाण । परम निर्वाण साधिलें 
॥७॥</p>
</section>
<section>
<p>डोळा देखणाचि आहे । त्यासी सूर्य नव्हतां साह्ये 
।</p>
<p>सिद्ध पदार्थ देखों न लाहे । स्तब्ध राहे अंधारीं 
॥८॥</p>
</section>
<section>
<p>नाव तारी हे साचार । माजीं बैसले थोर थोर ।</p>
<p>परी तारकेंवीण परपार । समर्थ नर न पावती ॥९॥</p>
</section>
<section>
<p>पर्जन्यें भूमी मार्दवा आली । बीजें कणिंग असे भरली 
।</p>
<p>परी ज्ञातेन पेरणी नाहीं केली । तंव पिकाची बोली 
पोंचट ॥११०॥</p>
</section>
<section>
<p>रत्‍न सांपडलें अवचितें । परी खरें खोटें संषय तेथें 
।</p>
<p>रत्‍नपारखी करी मोलातें । अतियत्‍न त्यातें मग 
करिती ॥११॥</p>
</section>
<section>
<p>तैसें निजस्वरूप आ‌इतें । श्रद्धा-सद्‍गुरूचेनि 
हातें ।</p>
<p>खरें करूनियां ज्ञाते । निजसुखातें पावले ॥१२॥</p>
</section>
<section>
<p>साधावया निजज्ञान । करितां सद्‍गुरूचें सेवन ।</p>
<p>निवाले संत सज्जन । आनंदघन सद्‍गुरु ॥१३॥</p>
</section>
<section>
<p>म्हणसी साधनें केलीं अनेक । तैसें सद्‍गुरूही साधन 
एक ।</p>
<p>म्हणतां मुमुक्षु झाला मूर्ख । निजात्मसुख बुडालें 
॥१४॥</p>
</section>
<section>
<p>सद्‍गुरु केला तो साधन । त्याहूनि परतें साध्य आन 
।</p>
<p>म्हणतां आली नागवण । नागवला जाण सर्वस्वें ॥१५॥</p>
</section>
<section>
<p>जो चित्सुखें सदा संपन्न । चिद्रूपें ज्यासी समाधान 
।</p>
<p>तो चिन्मात्राहोनि भिन्न । नव्हे जाण सर्वथा ॥१६॥</p>
</section>
<section>
<p>लवण सागरीं रिघालें । तेव्हांचि तें समुद्र झालें 
।</p>
<p>दीपें वणवया आलिंगिलें । वणवाचि झालें तें तेज ॥१७॥</p>
</section>
<section>
<p>एवं चिद्रूपाचें ज्यासी ज्ञान । तो चिद्रूपचि सत्य 
संपूर्ण ।</p>
<p>गुरु ब्रह्म अभिन्न जाण । ये अर्थीं प्रमाण उपनिषदें 
॥१८॥</p>
</section>
<section>
<p>हो कां घृताची पुतळी । नव्हतां घृतपणावेगळी ।</p>
<p>घृतरूपें रूपा आली । तैसी मूर्ती झाली सद्‍गुरूची 
॥१९॥</p>
</section>
<section>
<p>तो चित्सुखाचा पुतळा । कीं सच्चिदानंदाचा सोहळा 
।</p>
<p>प्रत्यक्ष देखावया डोळां । धरी लीलाविग्रहो ॥१२०॥</p>
</section>
<section>
<p>त्याची हो‌आवया भेटी । पाहिजेति भाग्याचिया कोटी 
।</p>
<p>हे बोलणेंवरी दिसे दिठी । तैसी गोठी ते नाहीं ॥२१॥</p>
</section>
<section>
<p>सद्‍गुरु जे‌उती वास पाहे । ते‌उती सुखाची सृष्टी 
होये ।</p>
<p>तो म्हणे तेथ लवलाहें । महाबोधु राहे स्वानंदें 
॥२२॥</p>
</section>
<section>
<p>त्या सद्‍गुरूचे देखिल्या पाये । तहानभूक तत्काळ 
जाये ।</p>
<p>कल्पना उठोंचि न लाहे । निजसुख आहे गुरुचरणीं ॥२३॥</p>
</section>
<section>
<p>त्या सद्‍गुरूचें लक्षण । सांगतां शब्दुं थोंटावे 
जाण ।</p>
<p>जो सनातन ब्रह्म पूर्ण । ऊणखूण त्या नाहीं ॥२४॥</p>
</section>
<section>
<p>तर्‍ही स्फुरली एकी स्फूर्ती । त्यासी सर्वार्थी 
दिसे शांती ।</p>
<p>शांतीवेगळी उपपत्ती । प्रमाण निश्चिती रिघेना ॥२५॥</p>
</section>
<section>
<p>शांति तेचि समाधान । शांति तेचि ब्रह्मज्ञान ।</p>
<p>शांती तेचि ब्रह्म पूर्ण । सत्य जाण उद्धवा ॥२६॥</p>
</section>
<section>
<p>ऐसी सद्‍गुरूची स्थिती । ऐकोनि शिष्याच्या चित्तीं 
।</p>
<p>वाढली अतिप्रीती । गुरुभक्तीलागोनी ॥२७॥</p>
</section>
<section>
<p>यालागीं गुरुगवेषणा । उसंतु घेवों नेदी अंतःकरणा 
।</p>
<p>अष्टौ प्रहर विचक्षणा । गुरुलक्षणा लक्षितु ॥२८॥</p>
</section>
<section>
<p>कैं तो स्वामी देखेन ऐसा । कैं हा माझा फिटेल फांसा 
।</p>
<p>कैं उपरमु हो‌ईल मानसा । सद्‍गुरुपिसा तो झाला ॥२९॥</p>
</section>
<section>
<p>आयुष्य वेंचतें उठा‌उठी । अझूनि नव्हे सद्‍गुरूसी 
भेटी ।</p>
<p>झाल्या मनुष्यदेहासी तुटी । सर्वस्व शेवटीं बुडेल 
॥१३०॥</p>
</section>
<section>
<p>ऐकतां गुरूचें नांव । मनापुढें घेत धांव ।</p>
<p>ते गोठीसीच देत खेंव । येवढी हांव जयाची ॥३१॥</p>
</section>
<section>
<p>सद्‍गुरु प्रत्यक्ष न भेटतां । मनेंचि पूजी गुरुनाथा 
।</p>
<p>परमादरें पूजा करितां । प्रेम तत्त्वतां न संटे 
॥३२॥</p>
</section>
<section>
<p>सद्‍गुरु भेटावयाकारणें । हिंडे तीर्थें तपोवनें 
।</p>
<p>गुरु न विसंबे मनें । नित्यविधानें आचरतां ॥३३॥</p>
</section>
<section>
<p>सद्‍गुरुप्राप्तीचिया काजा । लहानथोरांची करी 
पूजा ।</p>
<p>अत्यादरें मानी द्विजा । गुरु मज माझा भेटावा ॥३४॥</p>
</section>
<section>
<p>अस्वलाचिया परी । गुरुनामाचा जप करी ।</p>
<p>गुरुवांचोनि निरंतरीं । चिंता न करी आनाची ॥३५॥</p>
</section>
<section>
<p>आसनीं भोजनीं शयनीं । गुरूतें न विसंबे मनीं ।</p>
<p>जागृतीं आणि स्वप्नीं । निदिध्यासनीं गुरु केला 
॥३६॥</p>
</section>
<section>
<p>गुरुस्मरण करितां देख । स्मरणें विसरे तहानभूक 
।</p>
<p>विसरला देहगेहसुख । सदा संमुख परमार्था ॥३७॥</p>
</section>
<section>
<p>ऐसी सद्‍गुरूची आवडी । ज्याची आस्था चढोवढी ।</p>
<p>त्यासी गुरुरूपें तांतडी । भेटी रोकडी मी देतों 
॥३८॥</p>
</section>
<section>
<p>जंव जंव आस्था अधिक । तंव तंव भेटीची जवळिक ।</p>
<p>साधनांमाजीं हें साधन मुख्य । आस्थाचि एक विशेष 
॥३९॥</p>
</section>
<section>
<p>करितां वरिष्ठसाधनकोडी । बोधाची जोडेना कवडी ।</p>
<p>सद्‍गुरुभजनाची अर्ध घडी । जोडी कोडी बोधाच्या 
॥१४०॥</p>
</section>
<section>
<p>सद्‍गुरुभजनीं लागवेगें । मोक्ष ये‌ऊनि पायां लागे 
।</p>
<p>गुरुभक्त तोही नेघे । चरणरंगें रंगला ॥४१॥</p>
</section>
<section>
<p>श्रीगुरुचरणाची गोडी । विसरली मोक्षसुखाच्या कोडी 
।</p>
<p>गुरुभजनीं जयां अनावडी । ते संसार बांदवडीं पडियेले 
॥४२॥</p>
</section>
<section>
<p>छेदावया संसारबंधन । करावें सद्‍गुरुसेवन ।</p>
<p>सद्‍गुरुसेवा तें माझें भजन । गुरु-आम्हां भिन्नभावो 
नाहीं ॥४३॥</p>
</section>
<section>
<p>गुरुभक्तांची श्रद्धा गाढी । आणि गुरुभजनाची गोडी 
।</p>
<p>ते सांगितली आवडीं । प्रत्यक्ष उघडी करूनि ॥४४॥</p>
</section>
<section>
<p>सहज प्रसंगें येणें । शिष्यांचींही लक्षणें ।</p>
<p>सांगेन तुजकारणें । कृष्ण म्हणे उद्धवा ॥४५॥</p>
</section>
<blockquote>
<section>
<p><br/></p>

<p>अमान्यमत्सरो दक्षो निर्ममो दृढसौहृदः ।</p>
<p>असत्वरोऽर्थजिज्ञासुः अनसूयुरमोघवाक्‌ ॥ ६ ॥</p>
<p><br/></p>
</section>
</blockquote>
<section>

<p>मान देखोनि सहसा । शिष्य सांकडों लागे कैसा ।</p>
<p>जेवीं गळीं लागला मासा । चरफडी तैसा सन्मानें ॥४६॥</p>
</section>
<section>
<p>नांवें ऐकोनि बागुलातें । बाळ सांडूं पाहे प्राणातें 
।</p>
<p>तेवीं ऐकतांचि सन्मानातें । भयें प्राणांतें सांकडें 
॥४७॥</p>
</section>
<section>
<p>चंडवातें जेवीं केळी । समूळ कांपे चळवळी ।</p>
<p>कां लहरींच्या कल्लोळीं । कांपे जळीं रविबिंब ॥४८॥</p>
</section>
<section>
<p>सन्मानु तेणें पाडें । दृष्टीं देखोनि नावडे ।</p>
<p>महत्त्वें थोर सांकडें । अंगाकडे येवों नेदी ॥४९॥</p>
</section>
<section>
<p>आदरें घेतां सन्मान । दृढ हो‌ईल देहाभिमान ।</p>
<p>सांडोनि मानाभिमान । हीनदीन हो‌ऊनि असे ॥१५०॥</p>
</section>
<section>
<p>समूळ नामरूप जाये । मज कोणी देखों न लाहे ।</p>
<p>ऐसी दशा जेणें होये । ते ते उपाये करीतसे ॥५१॥</p>
</section>
<section>
<p>लौकिक देखोनि उद्वेगु । देहगेहांचा उबगु ।</p>
<p>एकलेपणीं अतिचांगु । न धरी संगु द्वैताचा ॥५२॥</p>
</section>
<section>
<p>मज कोणीं न देखावें । मज कोणीं न वोळखावें ।</p>
<p>मज कोणीं न लाजावें । ऐसें जीवें वांछितु ॥५३॥</p>
</section>
<section>
<p>मान देखोनियां दिठीं । लपे देह‍उपेक्षेच्या पोटीं 
।</p>
<p>जेवीं चोर लागलिया पाठीं । लपे संकटीं धनवंतु ॥५४॥</p>
</section>
<section>
<p>मी एकु लौकिकीं आहें । ऐसें कोणा ठावें नोहे ।</p>
<p>ऐशी ऐशी दशा पाहे । मानु न साहे यालागीं ॥५५॥</p>
</section>
<section>
<p>सांडावया अहंममता । मानु न पाहे सर्वथा ।</p>
<p>लौकिकीं सन्मानु घेतां । दृढ अहंता हो‌ईल ॥५६॥</p>
</section>
<section>
<p>ज्याचें पोटीं दृढ अभिमान । ते सदा वांछिति सन्मान 
।</p>
<p>जो सांडूं निघे अभिमान । तो मानापमान न पाहे ॥५७॥</p>
</section>
<section>
<p>जेणें घेतला सन्मान । त्यासी नेघवे अपमान ।</p>
<p>तेथ सहजें आला देहाभिमान । यालागीं सन्मान नावडे 
॥५८॥</p>
</section>
<section>
<p>सन्मानु घ्यावया तत्त्वतां । ज्ञातेपण मिरवी ज्ञाता 
।</p>
<p>ते संधीं वसे ममता । अर्थस्वार्थाचेनि लोभें ॥५९॥</p>
</section>
<section>
<p>एवं नापेक्षी सन्मान । हें प्रथम शिष्याचें लक्षण 
।</p>
<p>आतां ’निर्मत्सरत्व’ संपूर्ण । तें सुलक्षण परियेसीं 
॥१६०॥</p>
</section>
<section>
<p>सज्ञानामाजीं वैर । ज्ञातृत्वाचाचि मत्सर ।</p>
<p>तेथें देहाभिमानें केलें घर । अतिदुस्तर जीवासी 
॥६१॥</p>
</section>
<section>
<p>ज्ञानाभिमानाची गोष्टी । वेंचुनी तपाचिया कोटी 
।</p>
<p>दुजी करीत होता सृष्टी । अभिमान पोटीं ज्ञानाचा 
॥६२॥</p>
</section>
<section>
<p>ज्ञानाभिमानु दुर्वासासी । व्यर्थ शापिलें अंबरीषासीं 
।</p>
<p>म्यां सोशिलें गर्भवासासी । ज्ञानाभिमानासी भि‌ऊनि 
॥६३॥</p>
</section>
<section>
<p>ज्ञानाभिमानु ब्रह्मयासी । नेलें गोपालवत्सांसी 
।</p>
<p>मज होणें पडिलें त्या वेषांसी । ज्ञानाभिमानासी 
भि‌ऊनि ॥६४॥</p>
</section>
<section>
<p>उद्धवा ज्ञानाभिमान । सर्वां अभिमानांमाजीं कठिण 
।</p>
<p>वसिष्ठ विश्वामित्र जाण । ज्ञानाभिमानें भांडती 
॥६५॥</p>
</section>
<section>
<p>एवं ज्ञानाभिमानाभेण । म्यां घेतलें गोवळेपण ।</p>
<p>मज मूर्ख म्हणती याज्ञिक ब्राह्मण । त्यांसी ज्ञानाभिमान 
कर्माचा ॥६६॥</p>
</section>
<section>
<p>मुख्य माझीच हे ऐशी दशा । तेथें इतरांचा पाडु कायसा 
।</p>
<p>ज्ञानाभिमानाचा दृढ फांसा । नुगवे सहसा ज्ञात्यासी 
॥६७॥</p>
</section>
<section>
<p>ज्ञानाभिमानाची जाती कैशी । उभा न ठाके मूर्खापाशीं 
।</p>
<p>वैर लावी सज्ञानासी । समत्सरेंसीं वर्तवी ॥६८॥</p>
</section>
<section>
<p>एवं निर्मत्सर होणें ज्यासी । तेणें सांडावें ज्ञानाभिमानासी 
।</p>
<p>येरवीं तो ज्ञातयासी । समत्सरेंसीं नांदवी ॥६९॥</p>
</section>
<section>
<p>ऐक मत्सराची सामग्री । देहीं देहाभिमान दृढ करी 
।</p>
<p>तोही ज्ञातेपणाचें बळ धरी । लोभ माझारीं अर्थस्वार्थे 
॥१७०॥</p>
</section>
<section>
<p>इतुकी सामग्री जेथें होये । तोचि समत्सर द्वेषु 
वाहे ।</p>
<p>शुद्ध शिष्य हें न साहे । त्यागोनि जाये मत्सरु ॥७१॥</p>
</section>
<section>
<p>मत्सराची जाती कैशी । अवश्य वसे ज्ञात्यापाशीं 
।</p>
<p>मत्सर थोर पंडितांशीं । यावज्जन्मेंसीं न संडिती 
॥७२॥</p>
</section>
<section>
<p>पंडित भेटती समत्सर । लवणभंजन अतिनम्र ।</p>
<p>बोलती अतिमधुर । समत्सर छळणोक्तीं ॥७३॥</p>
</section>
<section>
<p>मत्सरें पंडित येती क्रोधा । असदारोपणें करिती 
निंदा ।</p>
<p>एवढी मत्सराची बाधा । नातळे कदा सच्छिष्यु ॥७४॥</p>
</section>
<section>
<p>मत्सरु ज्ञात्यातें न सोडी । मा इतर का‌इसी बापुडीं 
।</p>
<p>शिष्य द्वेषाची गोष्टी सोडी । मत्सरु तोडी सर्वस्वें 
॥७५॥</p>
</section>
<section>
<p>मत्सर सांडूनि तत्त्वतां । शिष्यें रहावें सर्वथा 
।</p>
<p>निर्मत्सरतेची कथा । ऐक आतां सांगेन ॥७६॥</p>
</section>
<section>
<p>पुढूनि स्वार्थु नेतां । द्वेष उपजों नेदी चित्ता 
।</p>
<p>भूतीं भगवंतु भावितां । द्वेषु सर्वथा येवों नेदी 
॥७७॥</p>
</section>
<section>
<p>निंदेचिया वाग्बाणीं । दारुण विंधिल्या दुर्जनीं 
।</p>
<p>द्वेषु उपजों नेदी मनीं । हित मानीं निंदेचें ॥७८॥</p>
</section>
<section>
<p>जेणें जेणें निजनिंदा केली । तो तो मानी हित मा‌उली 
।</p>
<p>पापमळांची क्षाळणता झाली । शुद्ध केली माझि वृत्ति 
॥७९॥</p>
</section>
<section>
<p>ऐस‍ऐशिया विवंचना । द्वेषु आळों नेदी मना ।</p>
<p>निर्मत्सरता ते हे जाणा । दुसरी लक्षणा शिष्याची 
॥१८०॥</p>
</section>
<section>
<p>यावरी जे ’दक्षता’ । तेही तुज सांगों आतां ।</p>
<p>शिष्याची प्रागल्भ्यता । निजस्वार्थालागोनि ॥८१॥</p>
</section>
<section>
<p>उगवल्या सावधान-भास्करा । नाशी निद्रेतंद्रेच्या 
अंधारा ।</p>
<p>होय धारणेचा दिवसु खरा । धृतीच्या दुपारा वर्ततु 
॥८२॥</p>
</section>
<section>
<p>त्या दिवसाचेनि लवलाहें । शमदमादि समुदायें ।</p>
<p>भक्तिपंथें चालताहे । मार्गीं न राहे क्षणभरी ॥८३॥</p>
</section>
<section>
<p>तेथ उचलतां पा‌उलीं । निजबोधाची पव्हे ठाकिली ।
</p>
<p>जेथ पांथिकांची निवाली । तृषा हरली तृष्णेची ॥८४॥</p>
</section>
<section>
<p>तेथ निजग्रामींचे भेटले । सोहंसांगाती एकवटले ।
</p>
<p>तेथूनि चुकणया मुकले । नीट लागले निजपंथी ॥८५॥</p>
</section>
<section>
<p>ऐकें बापा विचक्षणा । आळस विलंबु नातळे मना ।</p>
<p>त्या नांव ’दक्षता’ जाणा । ’तिसरी’ लक्षणा शिष्याची 
॥८६॥</p>
</section>
<section>
<p>जुनाट संग्रहो सवें होता । ते सर्व सांडिली ममता 
।</p>
<p>सांडिल्याची क्षिती मागुता । न करी सर्वथा निजबोधें 
॥८७॥</p>
</section>
<section>
<p>देहीं दृढ धरावी अहंता । तेणें देहसंबंधीयांची 
ममता ।</p>
<p>देहाभिमानु नातळे चित्ता । गेली ममता न लगतां ॥८८॥</p>
</section>
<section>
<p>देह नश्वरत्वें देखिला । विष्ठामूत्रांचा मोदळा 
।</p>
<p>यालागीं अहंकारु गेला । ’सोहं’ लागला दृढभावो ॥८९॥</p>
</section>
<section>
<p>दृढ वाढवूनि सोहंता । तेणें सांडविली अहंममता ।
</p>
<p>हे ’चौथी’ गा अवस्था । जाण तत्त्वतां शिष्याची ॥१९०॥</p>
</section>
<section>
<p>गुरु माता गुरु पिता । गुरु गणगोत तत्त्वतां ।</p>
<p>गुरु बंधु सुहृदता । निजस्वार्था शिष्याच्या ॥९१॥</p>
</section>
<section>
<p>गुरुपरिचर्या नित्यकर्म । गुरुसेवा हाचि स्वधर्म 
।</p>
<p>गुरु तोचि आत्माराम । सुहृदसंभ्रम सद्‍गुरूसी ॥९२॥</p>
</section>
<section>
<p>ऐसें सद्‍गुरूसी ’सुहृद’ पण । असावें शिष्यासीं 
संपूर्ण ।</p>
<p>हें ’पांचवें’ गा लक्षण । सत्य जाण उद्धवा ॥९३॥</p>
</section>
<section>
<p>चंचळत्वें चळु चित्ता । येवों नेदीच सर्वथा ।</p>
<p>निजीं निजरूपनिश्चळता । साधी सर्वथा सर्वस्वें 
॥९४॥</p>
</section>
<section>
<p>जर्‍ही चंचळ झालें अंग । चित्त गुरुचरणीं निश्चळ 
चांग ।</p>
<p>अंगीं वाजतां लगबग । वृत्ति अभंग गुरुचरणीं ॥९५॥</p>
</section>
<section>
<p>शरीर वर्ततां व्यापारा । ज्याचे हृदयीं नाहीं त्वरा 
।</p>
<p>गुरुचरणीं धरिला थारा । हा शिष्यु खरा परमार्थी 
॥९६॥</p>
</section>
<section>
<p>ज्यासी हृदयीं चंचळता । तो शिष्य नव्हे निजस्वार्था 
।</p>
<p>ज्याचे अंतरीं ’निश्चळता’ । तोचि परमार्था साधकु 
॥९७॥</p>
</section>
<section>
<p>ऐसी साधूनि निश्चळता । ज्यासी निजस्वार्थीं जिज्ञासुता 
।</p>
<p>तोचि क्षणार्धे परमार्था । पावे तत्त्वतां गुरुवाक्यें 
॥९८॥</p>
</section>
<section>
<p>जैसा दीपु दीपें लाविला । लावितांचि तत्समान झाला 
।</p>
<p>तैसा निश्चळास गुरु भेटला । तो तत्काळ झाला तद्‌रूप 
॥९९॥</p>
</section>
<section>
<p>एवं अंतरीं जें निश्चळपण । तें शिष्याचें श्रेष्ठ 
लक्षण ।</p>
<p>तो ’सहावा’ गा गुण जाण । तेणें निर्दळण षड्‌विकारां 
॥२००॥</p>
</section>
<section>
<p>षड्‌विकार देहावरी । शिष्यु देहबुद्धी हातीं न 
धरी ।</p>
<p>यालागीं मावळिजे विकारीं । गुरुवाक्येंकरीं वर्ततां 
॥१॥</p>
</section>
<section>
<p>ऐसी साध्य करूनि ’निश्चळता’ । साधूं रिघे जो परमार्था 
।</p>
<p>धरोनियां अर्थजिज्ञासुता । होये भजता गुरुचरणीं 
॥२॥</p>
</section>
<section>
<p>ज्यासी अर्थजिज्ञासा नाहीं । तो भजेना गुरुच्या 
ठायीं ।</p>
<p>जरी भजेल कहींबहीं । तरी स्वार्थें पाहीं विषयाच्या 
॥३॥</p>
</section>
<section>
<p>सांडोनियां विषयस्वार्था । इत्थंभूत जाणावया अर्था 
।</p>
<p>जो भजे परमार्था । ’जिज्ञासता’ त्या नांव ॥४॥</p>
</section>
<section>
<p>ऐशी धरोनि जिज्ञासता । चढती आवडी परमार्था ।</p>
<p>आराणुक नाहीं चित्ता । निजस्वार्थाचेनि लोभें ॥५॥</p>
</section>
<section>
<p>अतिप्रीती परमार्था । चढती वाढती आस्था ।</p>
<p>हे ’सातवी’ लक्षणता । जाण तत्त्वतां शिष्याची ॥६॥</p>
</section>
<section>
<p>हें सातवें लक्षण । परमार्थाचें अंगण ।</p>
<p>पावलें असे जाण । जिज्ञासुपणाचेनि नेटें ॥७॥</p>
</section>
<section>
<p>गुरु बहुतांची सा‌उली । शिष्यवर्गांची मा‌उली ।
</p>
<p>तेथ असूया जेणें केली । त्याची बुडाली निजप्राप्ती 
॥८॥</p>
</section>
<section>
<p>यालागीं गुरूचा जो जो अंकित । तो तो गुरुत्वेंचि 
मानित ।</p>
<p>असूया नाठवे मनांत । अतिविनीत सर्वांसी ॥९॥</p>
</section>
<section>
<p>गुरुबंधु कनिष्ठ दीन । त्याच्या ठायीं उत्तम गुण 
।</p>
<p>जाणोनि न मनीं आपण । असदारोपण तेथें करी ॥२१०॥</p>
</section>
<section>
<p>पुढिलांचा उत्तम गुण । त्यासी मिथ्या लावूनि दूषण 
।</p>
<p>लटिकें म्हणे त्याचें ज्ञान । ’असूया’ जाण त्या 
नांव ॥११॥</p>
</section>
<section>
<p>प्रत्यक्ष भेटल्या वर्णी गुण । नम्र होवोनि वंदी 
चरण ।</p>
<p>सवेंचि मागें करी छळण । ’असूया’ संपूर्ण या नांव 
॥१२॥</p>
</section>
<section>
<p>सच्छिष्यु ये अर्थीं निर्मळ । हो नेदी असूयेचा विटाळ 
।</p>
<p>उत्तम-मध्यम-प्राकृतमेळ । वंदी परी छळ करूं नेणे 
॥१३॥</p>
</section>
<section>
<p>गुरूनें शिकविली वस्तुसमता । तेथ निरंतर ठेवूनि 
चित्ता ।</p>
<p>समभावें वंदी समस्तां । छळूं सर्वथा तो नेणे ॥१४॥</p>
</section>
<section>
<p>यापरी गा उद्धवा । छळूं नेणे कोणा जीवा ।</p>
<p>हा ’अनसूयु’ म्हणावा । गुण आठवा शिष्याचा ॥१५॥</p>
</section>
<section>
<p>हे अष्टौमहामणिमाळी । अखंड ज्याच्या हृदयकमळीं 
।</p>
<p>तो पावे सद्‍गुरूजवळी । नवी नव्हाळी भेटीची ॥१६॥</p>
</section>
<section>
<p>यावरी नववें लक्षण । तें जाण नवविधान ।</p>
<p>सत्यधूत संभाषण । वाग्विलापन सांडूनि ॥१७॥</p>
</section>
<section>
<p>सद्‍गुरूप्रति जाण । मृदु विनीत करी प्रश्न ।</p>
<p>सत्याचें सत्य तें गुरुवचन । मानी जाण निजभावें 
॥१८॥</p>
</section>
<section>
<p>युक्ति वाढवून उदंड । नाना मतें अकांडतांड ।</p>
<p>साह्य संचरूनि पाखांड । गर्जत तोंड महावादें ॥१९॥</p>
</section>
<section>
<p>साधका बाधका युक्ती । माजीं संचरूनि छळणोक्ती ।
</p>
<p>आपुली मिरवावी युक्ती । हें नाहीं चित्तीं शिष्याचे 
॥२२०॥</p>
</section>
<section>
<p>सद्‍गुरूपुढें अतिजल्प । करणें तेंचि महापाप ।</p>
<p>जाणूनि सांडी वृथालाप । मिथ्या जल्प बोलेना ॥२१॥</p>
</section>
<section>
<p>शिष्याचें बोलणें कैसें । वाचा परिपक्क अमृत जैसें 
।</p>
<p>बोल घोळले प्रेमरसें । प्रश्न पुसे एकांतीं ॥२२॥</p>
</section>
<section>
<p>मिथ्यावादाचीं अपक्क फळें । तुरटें तिखटें तोंडाळें 
।</p>
<p>सदेठीं झडलीं पूर्वकाळें । बोले प्रांजळें परिपक्क 
॥२३॥</p>
</section>
<section>
<p>बोलों नेणे छळ छद्म । स्पर्शों नेणें परवर्म ।</p>
<p>बोलीं नुपजवीं अधर्म । मनोधर्मक्षोभक ॥२४॥</p>
</section>
<section>
<p>व्यर्थ न करी आशंका । निंदेलागीं तो मुका ।</p>
<p>झकवूं नेणे लोकां । बाळां मूर्खां पंडितां ॥२५॥</p>
</section>
<section>
<p>बोलों नेणे अतिकर्कश । करूं नेणे उपहास ।</p>
<p>बोलामाजीं न धरी आस । बोले नैराश्य वैराग्य ॥२६॥</p>
</section>
<section>
<p>बोलीं बोलूं नेणे आटू । छळणोक्तीं नव्हे शठू ।</p>
<p>बहु बोलतां मानी विटू । मौननिष्ठु हो‌ऊनि राहे ॥२७॥</p>
</section>
<section>
<p>वादविवाद अतिवाद । नावडे कोणाचा संवाद ।</p>
<p>न करी बोलाचा विनोद । लौकिक शब्द न बोले ॥२८॥</p>
</section>
<section>
<p>वक्रोक्ति नाहीं जाण । बोलीं न बोले विंदाण ।</p>
<p>करूं नेणे प्रतारण । मिथ्या वचन न बोले ॥२९॥</p>
</section>
<section>
<p>पोटीं कार्य नाहीं करणें । हो हो म्हणवूनि झकविणें 
।</p>
<p>हेंही नाहीं तया बोलणें । सदा पठणें हरिनाम ॥२३०॥</p>
</section>
<section>
<p>पश्चिमद्वारीचें कवाड । सदा वारेनि करी खडखड ।</p>
<p>तैशी न करी बडबड । वृथा तोंड पिटीना ॥३१॥</p>
</section>
<section>
<p>करितां शब्दब्रह्मसंवादु । युक्तिबाधें विद्वांसा 
क्रोधु ।</p>
<p>अनिवार देखोनि बाधु । न बोले शब्दु शाब्दिक ॥३२॥</p>
</section>
<section>
<p>न मिरवी शब्दज्ञान । न दाखवी आत्ममौन ।</p>
<p>न धरी वचनाभिमान । सदा स्मरण गुरूचें ॥३३॥</p>
</section>
<section>
<p>बोलें नुपजवी उद्वेग । बोलावया न करी उद्योग ।</p>
<p>बोलीं नुठवी महावेग । अनुद्वेग बोलणें ॥३४॥</p>
</section>
<section>
<p>सत्य आणि अतिमधुर । आ‌इकतां आल्हादकर ।</p>
<p>सर्वांसी हितत्वें साचार । बोले सनागर हरिकथा ॥३५॥</p>
</section>
<section>
<p>प्रार्थूनियां सद्‍गुरूसी । बहु बोलणें नाहीं त्यासी 
।</p>
<p>पुसणें एकाक्षरासी । निजसुखासी सेवावया ॥३६॥</p>
</section>
<section>
<p>एवं शिष्याचीं नव लक्षणें । नवखंड पृथ्वीची आभरणें 
।</p>
<p>निजकृपेनें नारायणे । भक्ताकारणें दीधलीं ॥३७॥</p>
</section>
<section>
<p>हे नवरत्‍नमाळा गोमटी । जो घाली सद्‍गुरूच्या कंठीं 
।</p>
<p>तो बैसे सायुज्याच्या पाटीं । उठा‌उठीं तत्काळ 
॥३८॥</p>
</section>
<section>
<p>या नवरत्‍नांचें पदक ! ज्या शिष्याचे हृदयीं देख 
।</p>
<p>तो सद्‍गुरूचा आवश्यक । विश्वासिक सर्वार्थीं ॥३९॥</p>
</section>
<section>
<p>या नवरत्‍नांची अभिनव गांठी । जो सद्‍गुरूसी आणी 
भेटी ।</p>
<p>तो स्वराज्याच्या मुकुटीं । झळकत उठी महामणी ॥२४०॥</p>
</section>
<section>
<p>उद्धवा येथें आशंका धरिसी । ’नांदतां स्त्रीपुत्रधनधान्येंसीं 
।</p>
<p>निर्ममता शिष्यासी । कैसेनि त्यासी उपजली’ ॥४१॥
</p>
</section>
<blockquote>
<section>
<p><br/></p>

<p>जायापत्यगृहक्षेत्र स्वजनद्रविणादिषु ।</p>
<p>उदासीनः समं पश्यन्‌ सर्वेष्वर्थमिवात्मनः ॥ ७ 
॥</p>
<p><br/></p>
</section>
</blockquote>
<section>

<p>येविखीं सादर ऐक । शिष्य निरसावया निजदुःख ।</p>
<p>पावावया आत्मसुख । साधी विवेकसाधनें ॥४२॥</p>
</section>
<section>
<p>विचारितां आत्मसुख । सर्व देहीं समान देख ।</p>
<p>विजातीय स्त्रीपुरुषवेख । सुखविशेख तेथ नाहीं ॥४३॥</p>
</section>
<section>
<p>पाहें पां स्त्रीपुरुषदेहीं । आत्मा आत्मी हें 
तंव नाहीं ।</p>
<p>आत्मसुख आपुल्या ठायीं । असें पाहीं स्वतःसिद्ध 
॥४४॥</p>
</section>
<section>
<p>सुखाचिलागीं सर्वथा । झोंबती प्रपंचपदार्थां ।
</p>
<p>ज्यासी गुरुवाक्य आलें हातां । अद्वैतता निजसुख 
॥४५॥</p>
</section>
<section>
<p>एकपणीं निजात्मसुख । हातां आलें नित्य निर्दोख 
।</p>
<p>आतां द्वैत वांछी तो अतिमूर्ख । थितें सुख नासावया 
॥४६॥</p>
</section>
<section>
<p>प्रपंचामाजीं असतें सुख । तरी कां त्यजिते सनकादिक 
।</p>
<p>द्वैत तितुकें केवळ दुःख । परम सुख अद्वैतीं ॥४७॥</p>
</section>
<section>
<p>हेंचि साधकीं साधूनि ज्ञान । स्त्री पुत्र स्वजन 
धन ।</p>
<p>त्यांसी झाले उदासीन । अद्वैतीं मन लागलें ॥४८॥</p>
</section>
<section>
<p>तेथ कोणाचें गृह क्षेत्र । कोण पुसे कलत्र पुत्र 
।</p>
<p>धनधान्यसमृद्धि विचित्र । माझें स्वतंत्र देह न 
म्हणे ॥४९॥</p>
</section>
<section>
<p>ऐकें उद्धवा यापरी । माझे भक्त संसारी ।</p>
<p>उदास झाले घरदारीं । तत्त्वविचारीं लिगटोनि ॥२५०॥</p>
</section>
<section>
<p>लिगटोनियां गुरुचरणीं । केली प्रपंचाची झाडणी ।
</p>
<p>मग अत्यादरें गुरुभजनीं । निजसुखदानी गुरुरावो 
॥५१॥</p>
</section>
<section>
<p>गुरुसेवेसी अत्यादर । करितां न राहे आठौ प्रहर ।
</p>
<p>ठेविलें गुरुचरणीं अंतर । निरंतर निजभावें ॥५२॥</p>
</section>
<section>
<p>उद्धवा येथ आशंका धरिसी । ’जे देहावेगळें कोणे वस्तूसी 
।</p>
<p>देखोनि पावला निजसुखासी । विदेहत्वासी अनुभवु’ 
॥५३॥</p>
</section>
<section>
<p>देहीं असोनि विदेहता । प्रपंचीं असोनि अद्वैतता 
।</p>
<p>आली शिष्याचिया हातां । तेही कथा परियेसीं ॥५४॥
</p>
</section>
<blockquote>
<section>
<p><br/></p>

<p>विलक्षणः स्थूलसूक्ष्माद्‌ देहादात्मेक्षिता 
स्वदृक्‌ ।</p>
<p>यथाग्निर्दारुणो दाह्याद्‌ दाहकोऽन्यः प्रकाशकः 
॥ ८ ॥</p>
<p><br/></p>
</section>
</blockquote>
<section>

<p>स्थूलसूक्ष्मदेहांहून । आत्मा तो सर्वदा भिन्न 
।</p>
<p>तेणें वेगळेपणें जाण । करी वर्तन प्रपंचीं ॥५५॥</p>
</section>
<section>
<p>जीव उभय देहीं वर्ततां । प्राणियांसी देहातीतता 
।</p>
<p>स्फुरत असे सर्वथा । तोचि तत्त्वतां नेणती ॥५६॥</p>
</section>
<section>
<p>म्हणे ’माझा डोळा दुखों लागला’ । परी न म्हणे ’ मीचि 
दुखों आला’ ।</p>
<p>माझा पावोचि मोडला’ । परी ’ मी मोडला ’ हें न म्हणे 
॥५७॥</p>
</section>
<section>
<p>यापरी देहीं वर्ततां । प्रत्यक्ष सांगे देहातीतता 
।</p>
<p>हे आपुली आपणां अवस्था । न कळे भ्रांता देहभ्रमें 
॥५८॥</p>
</section>
<section>
<p>द्रष्टा दृश्य नव्हे सर्वथा । तें जड तो चेतविता 
।</p>
<p>एवं आत्म्यासी विलक्षणता । जाण तत्त्वतां या हेतू 
॥५९॥</p>
</section>
<section>
<p>विलक्षणता दों प्रकारेंसीं । एक ते जाण द्रष्टेपणेंसी 
।</p>
<p>दुसरी ते स्वप्रकाशेंसी । देहद्वयासी विलक्षण ॥२६०॥</p>
</section>
<section>
<p>द्रष्टा दृश्याहूनि भिन्न । तरी ’तो म्हणसी झाला 
मन’ ।</p>
<p>तें चार्वाकमत जाण । मनपण त्या नाहीं ॥६१॥</p>
</section>
<section>
<p>अकरा इंद्रियांमाजीं जाण । मन तेंही एक करण ।</p>
<p>करणत्वें त्या जडपण । आत्मा नव्हे जाण या हेतू ॥६२॥</p>
</section>
<section>
<p>प्रपंचीं मनाची दक्षता । तें मनपणेंचि नव्हे तत्त्वतां 
।</p>
<p>जेवीं प्राणेंवीण नृपनाथा । न दिसे सर्वथा निजभाग्य 
॥६३॥</p>
</section>
<section>
<p>शस्त्राचेनि एकें घायें । छेदिले लोहार्गळसमुदाये 
।</p>
<p>तें शस्त्राचें सामर्थ्य नोहे । बळ पाहें शूराचें 
॥६४॥</p>
</section>
<section>
<p>लोहाचा लोहगोळ । अग्निसंगें झाला इंगळ ।</p>
<p>धडधडां निघती ज्वाळ । तें नव्हे बळ लोहाचें ॥६५॥</p>
</section>
<section>
<p>त्या लोखंडा‌ऐसें जड मन । त्यासी चित्प्रभा प्रकाशून 
।</p>
<p>प्रकृतीमाजीं प्रवर्तन । करवी जाण श्रेष्ठत्वें 
॥६६॥</p>
</section>
<section>
<p>पाव्यामाजीं रागज्ञान । केल्या अतिमधुर गायन ।</p>
<p>तो पाव्याचा नव्हे गुण । कळा जाण गात्याची ॥६७॥</p>
</section>
<section>
<p>तैसा मनाचा जो व्यापार । तो जाण पां परतंत्र ।</p>
<p>नव्हे याचा तो स्वतंत्र । जड विचार मनाचा ॥६८॥</p>
</section>
<section>
<p>सूर्याचेनि किरणसंगें । सूर्यकांतीं अग्नि निघे 
।</p>
<p>तैसें आत्म्याचेनि प्रकाशयोगें । मन सवेगें वर्तत 
॥६९॥</p>
</section>
<section>
<p>मन जडत्वें जड जाण । आत्मा स्वप्रकाशें प्रकाशघन 
।</p>
<p>मन तें आत्म्या‌आधीन । आत्मा स्वाधीन आत्मत्वें 
॥२७०॥</p>
</section>
<section>
<p>प्रत्यक्ष म्हणे ’माझें मन’ । परी ’मीचि मन’ न म्हणे 
जाण ।</p>
<p>यालागीं मनाहूनि आत्मा भिन्न । वेगळेपणें साक्षित्वें 
॥७१ ॥</p>
</section>
<section>
<p>देहद्वयाहूनि भिन्न । दृढ साधूनि आत्मज्ञान ।</p>
<p>देहात्मबुद्धीचें छेदन । केलें जाण शिष्याचें ॥७२॥</p>
</section>
<section>
<p>यालागीं देहात्मवादी । जे सत्य मनिती उपाधी ।</p>
<p>ते मिथ्या केली त्रिशुद्धी । शुद्ध बुद्धि ते नव्हे 
॥७३॥</p>
</section>
<section>
<p>मनावेगळा साधिला पाहा हो । तो तुं म्हणसी पितामहो 
।</p>
<p>तो देवांमध्यें श्रेष्ठ देवो । हाही संदेहो न धरावा 
॥७४॥</p>
</section>
<section>
<p>हो का कल्पाचिये आदी । ब्रह्मयासी मौढ्य होतें आधीं 
।</p>
<p>करूं न शके सृजनविधी । जड बुद्धि तयाची ॥७५॥</p>
</section>
<section>
<p>त्यासी करूनि सावधान । म्यांचि प्रकाशिलें निजज्ञान 
।</p>
<p>तेव्हां तो झाला ज्ञानसंपन्न । सृष्टिसृजन करावया 
॥७६॥</p>
</section>
<section>
<p>नाभिकमळीं जन्मलें केवळ । ब्रह्मा माझे पोटींचें 
बाळ ।</p>
<p>माझ्या दोंदावरी खेळे खेळ । आत्मा केवळ तो नव्हे 
॥७७॥</p>
</section>
<section>
<p>जितुका देवांचा समुदावो । तितुका प्रकाश्यचि पाहा 
हो ।</p>
<p>मी प्रकाशकु अनादि देवो । स्वप्रकाशस्वभावो आत्मा 
तो मी ॥७८॥</p>
</section>
<section>
<p>देहद्वय आणि मन । त्यांहूनि आत्मा विलक्षण ।</p>
<p>हिरण्यगर्भाहूनि जाण । विलक्षणपण आत्म्याचें ॥७९॥</p>
</section>
<section>
<p>हिरण्यगर्भचि परमात्मा । हेंही न घडे गा भक्तोत्तमा 
।</p>
<p>मी हिरण्यगर्भाचाही आत्मा । माझी महिमा त्या कैंची 
॥२८०॥</p>
</section>
<section>
<p>एवं हिरण्यगर्भ‍उपासना । ते साधनारूपेंचि सेवना 
।</p>
<p>परी केवळ आत्मपणा । न ये जाणा मायिकत्वें ॥८१॥</p>
</section>
<section>
<p>तेचि विलक्षणता । आणोनियां दृष्टांता ।</p>
<p>साधीतसें तत्त्वतां । भक्तांच्या हाता चढे जेणें 
॥८२॥</p>
</section>
<section>
<p>अग्नि काष्ठामाजीं वसे । परी तो काष्ठचि हो‌ऊनि 
नसे ।</p>
<p>मथिल्या काष्ठीं प्रकट दिसे । जाळी उल्हासें काष्ठातें 
॥८३॥</p>
</section>
<section>
<p>तैसा आत्मा देहीं असे । तो देहोचि हो‌ऊनि नसे ।</p>
<p>ब्रह्मज्ञानें जेव्हां प्रकाशे । जाळी अनायासें 
देहभाव ॥८४॥</p>
</section>
<section>
<p>असोनि एके ठायीं जाण । दाह्याहूनि दाहक भिन्न ।</p>
<p>तैसें प्रकाश्याहूनि जाण । भिन्नपण स्वप्रकाशा 
॥८५॥</p>
</section>
<section>
<p>अग्निदृष्टांतें निश्चित । आत्मयाचें निजतत्त्व 
।</p>
<p>नित्यत्व आणि विभुत्व । असे साधित निजबोधें ॥८६॥</p>
</section>
<section>
<p>काष्ठाचेनि योगें अग्नीसी । जन्मनिरोधु नामरूपांसी 
।</p>
<p>पावे तेवीं आत्मयासी । विकारता तैसी देहयोगें ॥८७॥
</p>
</section>
<blockquote>
<section>
<p><br/></p>

<p>निरोधोत्पत्त्यणुबृहन्‌ नानात्वं तत्कृतान्‌ 
गुणान्‌ ।</p>
<p>अन्तः प्रविष्ट आधत्त एवं देहगुणान्‌ परः ॥ ९ ॥</p>
<p><br/></p>
</section>
</blockquote>
<section>

<p>नाना काष्ठांच्या संयोगीं । काष्ठांचे गुण अग्नीच्या 
अंगीं ।</p>
<p>आले दिसती प्रत्यक्ष जगीं । अग्नि ते संगीं अलिप्त 
॥८८॥</p>
</section>
<section>
<p>काष्ठमथनें अग्नि प्रकटला । त्या नांव म्हणती ’उपजला’ 
।</p>
<p>काष्ठाकारीं आकारला । लहान थोर झाला तद्योगें ॥८९॥</p>
</section>
<section>
<p>अग्नि काष्ठविकारवशें । त्रिकोण वर्तुळ वक्र आभासे 
।</p>
<p>काष्ठाचेनि निःशेष नाशें । ’नाशला’ ऐसें मानिती 
॥२९०॥</p>
</section>
<section>
<p>तैसा अज नित्य अव्ययो । त्यासी आकार-विकार जन्म-लयो 
।</p>
<p>हा देहादिसंबंधस्वभावो । मिथ्या पहा हो मानिती 
॥९१॥</p>
</section>
<section>
<p>जें साधिलें अग्निदृष्टांतें । तें उद्धवासी न 
मनेल चित्तें ।</p>
<p>यालागीं निरूपण मागुतें । श्री‌अनंतें मांडिलें 
॥९२॥</p>
</section>
<section>
<p>उद्धवा तूं ऐसें म्हणसी । ’मूळीं सिद्धसंयोगु अग्निकाष्ठासी 
।</p>
<p>तो काष्ठधर्मु लागला अग्नीसी । हें आम्हांसी मानलें 
॥९३॥</p>
</section>
<section>
<p>आत्मा नित्यसिद्धु अविकारी स्वांगें । जो गगनासी 
नातळे अंगें ।</p>
<p>त्यासी देहसंगु केवीं लागे । मग तद्योगें विकारी 
॥९४॥</p>
</section>
<section>
<p>आत्म्यासी देहसंगु घडे । हें बोलणेंचि तंव कुडें 
।</p>
<p>ऐसें न घडतेंही जरी घडे । तरी तो सांपडे देहबुद्धीं 
॥९५॥</p>
</section>
<section>
<p>जो देहबुद्धीमाजीं आला । तो केवळ देहधारी झाला ।
</p>
<p>पुढें केवीं जाय त्यागु केला ।’ ऐसा उपजला संदेहो 
॥९६॥</p>
</section>
<section>
<p>कृष्ण म्हणे उद्धवासी । ऐसी शंका झणें धरिसी ।</p>
<p>मन घालोनि मनाचे मानसीं । या अर्थासी परियेसीं ॥९७॥</p>
</section>
<section>
<p>हें शब्दचातुर्यासाठीं । हाता न ये गा जगजेठी ।</p>
<p>हे माझ्या गुप्ताचीही गुप्त गोठी । तुजसाठीं बोलतों 
॥९८॥</p>
</section>
<blockquote>
<section>
<p><br/></p>

<p>योऽसौ गुणैर्विरचितो देहोऽयं पुरुषस्य हि ।</p>
<p>संसारस्तन्निबंधोऽयं पुंसो विद्याच्छिदात्मनः 
॥ १० ॥</p>
<p><br/></p>
</section>
</blockquote>
<section>

<p>ऐकें पुरुष जो पुरुषोत्तम । ज्या आधीन मायागुणग्राम 
।</p>
<p>ज्यासी ’ईश्वर’ ऐसा नामधर्म । शास्त्रानुक्रम बोलती 
॥९९॥</p>
</section>
<section>
<p>त्या ईश्वराची जे माया । ज्या उपजविलें नाना कार्या 
।</p>
<p>जीव संसारी करावया । भ्रमु वायां वाढविला ॥३००॥</p>
</section>
<section>
<p>तेथें चैतन्य जें प्रतिबिंबले । तेंचि ’जीव’ पणें 
वाच्य झालें ।</p>
<p>जेवीं थिल्लरीं चंद्रबिंब बुडालें । दिसे नाथिलें 
मूर्खासी ॥१॥</p>
</section>
<section>
<p>त्या थिल्लरासी नातळत । चंद्रमा असे गगनीं अलिप्त 
।</p>
<p>तैसा आत्मा अविद्यातीत । अविद्या नातळत प्रतिबिंबाला 
॥२॥</p>
</section>
<section>
<p>’अहमिति’ प्रथमाध्यासें । सूक्ष्म लिंगदेह मायावशें 
।</p>
<p>नाना अनर्थकारी कैसें । वासनासौरसें उपजलें ॥३॥</p>
</section>
<section>
<p>जरी लिंगदेह झालें सबळ । विषयभोगा दृढ मूळ ।</p>
<p>तरी भोगु नव्हे स्थूळ । सूक्ष्म भूतगोळ स्थूळावला 
॥४॥</p>
</section>
<section>
<p>स्थूळापासोनि स्थूळ देहो । पांचभौतिक घडला पहा 
हो ।</p>
<p>एवं उभयदेह अभिप्रावो । झाला निर्वाहो या रीतीं 
॥५॥</p>
</section>
<section>
<p>ऐसा उभय देहीं वर्ततां । दृढ लागली देहात्मता ।</p>
<p>तेणें वाढली अहंममता । मी कोण हें तत्त्वतां विसरला 
॥६॥</p>
</section>
<section>
<p>न कळे निजसुखाची गोडी । पडला विषयांचिये वोढी ।</p>
<p>पापपुण्यांचिया जोडी कोडी । पडिली बेडी सुबुद्धा 
॥७॥</p>
</section>
<section>
<p>देहाध्यासें देहधर्म । सत्य मानी वर्णाश्रम ।</p>
<p>मग आचरों लागे कर्म । फळसंभ्रम वांछूनि ॥८॥</p>
</section>
<section>
<p>राजा चक्रवर्ती निजमंदिरीं । निजेला सुमनशेजेवरी 
।</p>
<p>तो स्वप्नीं हो‌ऊनि भिकारी । अंत्यजाघरीं अन्न 
मागे ॥९॥</p>
</section>
<section>
<p>तेथ कुटका एकु यावया हाता । नीचासी म्हणे राजा रे 
तूं तत्त्वतां ।</p>
<p>परी मी राजा हें नाठवे चित्ता । स्वप्नीं भिक्षुकता 
दृढ झाली ॥३१०॥</p>
</section>
<section>
<p>तैसी विसरोनि निजात्मता । फळें मागे देवां देवतां 
।</p>
<p>मी देवांचा देवो तत्त्वतां । हें त्यासी सर्वथा 
नाठवे ॥११॥</p>
</section>
<section>
<p>त्या स्वप्नाचेनि अति‌अध्यासें । राजा वोसणावे 
’मी भिकारी’ ऐसें ।</p>
<p>ऐकोनि सेवकां येत हांसें । राजा स्वप्नवशें जल्पतु 
॥१२॥</p>
</section>
<section>
<p>येथ गाढ मूळ अवस्थाघोरें । सर्वांग गडबडी निदसुरें 
।</p>
<p>नागवें उघडें न स्मरे । निद्राभरें घोरत ॥१३॥</p>
</section>
<section>
<p>त्यासी थापटी पुरोहितु । जागा होतां होय विस्मितु 
।</p>
<p>मग नागवेपणा आच्छादितु । सांगों लाजतु भिक्षुकता 
॥१४॥</p>
</section>
<section>
<p>तेवीं अविद्या निद्रा उद्‍भटा । जल्पे मी देही मी 
करंटा ।</p>
<p>मी संपन्नु मी ज्ञाता मोठा । देहात्मनिष्ठा बडबडी 
॥१५॥</p>
</section>
<section>
<p>तेणें निदसुरपणाचे लाहें । कर्माकर्मांचे पसरी 
पाये ।</p>
<p>हिताहित कोण पाहे । देहमोहें मोहितु ॥१६॥</p>
</section>
<section>
<p>तो गाढमूढ अवस्थे‌आंतु । होता दीर्घसंकल्पें लोळतु 
।</p>
<p>लोभें अतिजल्पें जल्पतु । वोसणतु ’मी माझें’ ॥१७॥</p>
</section>
<section>
<p>तेथें दैवयोगें गडबडितु । अवचटें गुरुचरणीं आदळतु 
।</p>
<p>निकटता देखोनि कृपावंतु । थापटितु निजबोधें ॥१८॥</p>
</section>
<section>
<p>’ब्रह्माहमस्मि’ ऐसी वाणी । एक वेळ पडली कानीं ।
</p>
<p>अविद्या निद्रा गेली पळोनी । तो तत्क्षणीं जागिन्नला 
॥१९॥</p>
</section>
<section>
<p>जागतांचि होय विस्मित । ’मी देह’ म्हणतां लाजत ।
</p>
<p>देहकर्म देखे निंदित । कर्मातीत ब्रह्म मी ॥३२०॥</p>
</section>
<section>
<p>हो‌आवया संसारबंधन । यासी अविद्याचि गा कारण ।</p>
<p>तिसी छेदावया जाण । खड्‍ग तीक्ष्ण ब्रह्मविद्या 
॥२१॥</p>
</section>
<section>
<p>अविद्या निरसी ब्रह्मज्ञान । ते अवश्य ब्रह्माहोनि 
भिन्न ।</p>
<p>मोडलें म्हणसी अद्वैतपण । तें नव्हे जाण सिद्धांतीं 
॥२२॥</p>
</section>
<section>
<p>प्रपंचु अज्ञानें लाठा । ज्ञान‍अज्ञानाच्या सत्त्ववाटा 
।</p>
<p>फेडिजे कांटेन कांटा । मग खटपटा निमाल्या ॥२३॥</p>
</section>
<section>
<p>अविद्या जीवबंधनी । ब्रह्मविद्या बंधच्छेदनी ।
</p>
<p>या समूळ तुजलागुनी । सांगितल्या दोनी सविस्तर ॥२४॥</p>
</section>
<section>
<p>तेचि ब्रह्मविद्या जाणा । कैसेनि प्राप्त होय आपणा 
।</p>
<p>ते पूर्वपीठ विवंचना । सावधमना परियेसीं ॥२५॥</p>
</section>
<blockquote>
<section>
<p><br/></p>

<p>तस्माज्जिज्ञासयाऽऽत्मानं आत्मस्थं केवलं परम्‌ 
।</p>
<p>सङ्गम्य निरसेदेतद्‌ वस्तुबुद्धिं यथाक्रमम्‌ 
॥ ११ ॥</p>
<p><br/></p>
</section>
</blockquote>
<section>

<p>उद्धवा याचिलागीं नित्य । जिज्ञासें बैसवावें चित्त 
।</p>
<p>तिसी विवेक उपजवित । सत्यासत्यविभागें ॥२६॥</p>
</section>
<section>
<p>तेथ असत्य तितकी ’अविद्या’ । जिचेनि जीवासी परम 
बाधा ।</p>
<p>तिच्या समूळ करावया छेदा । ’सद्विद्या’ साधावी 
॥२७॥</p>
</section>
<section>
<p>सद्विद्या साधिलिया पाहीं । केवळ वस्तु ते दूरी 
नाहीं ।</p>
<p>असे आपुल्याचि ठायीं । येचि देहीं कूटस्थ ॥२८॥</p>
</section>
<section>
<p>कार्यकारणसंघात । यामाजीं वस्तु असे व्याप्त ।</p>
<p>व्यापूनियां अलिप्त । नित्यमुक्त स्वभावें ॥२९॥</p>
</section>
<section>
<p>करूनि सद्विद्यासाधन । धरूनि आत्मानुसंधान ।</p>
<p>देहद्वयाचें निरसन । साधकें जाण साधावें ॥३३०॥</p>
</section>
<section>
<p>स्थूल नश्वरत्वे मिथ्या झालें । सूक्ष्म वासनामय 
कल्पिलें ।</p>
<p>ते कल्पनेसी मिथ्यात्व आलें । ब्रह्म उरलें निर्विकल्प 
॥३१॥</p>
</section>
<section>
<p>जैशा गगनीं नाना मेघपंक्ती । निजबळें त्या वर्षती 
।</p>
<p>त्याचि शारदियेचे अंतीं । हरपोनि जाती आकाशीं ॥३२॥</p>
</section>
<section>
<p>तैसी देहीं देहात्मबुद्धी । दृढ केली होती त्रिशुद्धी 
।</p>
<p>तेचि विवेकाचिया प्रबोधीं । नास्तिकसिद्धी पावली 
॥३३॥</p>
</section>
<section>
<p>देह-असद्‍भावाची पदवी । ब्रह्मविद्येच्या सद्‍भावीं 
।</p>
<p>खद्योततेजाची दिवी । सूर्ये देखावी कैसेनि ॥३४॥</p>
</section>
<section>
<p>दोर भासला होता विखार । त्याचा करितां निजनिर्धार 
।</p>
<p>हारपोनियां सर्पाकार । उरे दोर निजरूपें ॥३५॥</p>
</section>
<section>
<p>पाहतां विवेकाचेनि निवाडें । दोराचें सर्पत्व जेवीं 
उडे ।</p>
<p>तेवीं ब्रह्मसद्‍भावीं रोकडें । देह नातुडे सत्यत्वें 
॥३६॥</p>
</section>
<section>
<p>’नरदेह आश्रयून । ब्रह्मविद्या वाढली जाण ।</p>
<p>तें आपुलें जन्मस्थान । देहनिर्दळण केवीं करी’ 
॥३७॥</p>
</section>
<section>
<p>उद्धवा तूं ऐस‍ऐसी । आशंका झणीं धरिसी ।</p>
<p>ते अग्नि‌उत्पत्तिदृष्टांतेंसीं । तुजपाशीं सांगेन 
॥३८॥</p>
</section>
<blockquote>
<section>
<p><br/></p>

<p>आचार्योऽरणिराद्यः स्यादन्तेवास्युत्तरारणिः 
।</p>
<p>तत्संधानं प्रवचनं विद्यासंधिः सुखावहः ॥ १२ ॥</p>
<p><br/></p>
</section>
</blockquote>
<section>

<p>दों काष्ठांचिया घसणीं । अग्नि काढिला मंथोनि ।
</p>
<p>तो काष्ठें काष्ठ जाळूनी । अग्नि अग्निपणीं प्रज्वळला 
॥३९॥</p>
</section>
<section>
<p>तैसी ब्रह्मविद्या जाण । गुरुशिष्यसंवादमंथन ।
</p>
<p>त्या मंथनाचें निरूपण । सावधान परियेसीं ॥३४०॥</p>
</section>
<section>
<p>येथ आचार्य आद्य अरणी । शिष्य तो झाला उत्तरारणी 
।</p>
<p>उपदेश तो मंथास्थानीं । संवादमंथनीं मंथावे ॥४१॥</p>
</section>
<section>
<p>ये मंथनी जरी आळसु केला । तरी ज्ञानाग्नीचा आविर्भाव 
गेला ।</p>
<p>आपणिया आपण वंचला । थित्या मुकला साधना ॥४२॥</p>
</section>
<section>
<p>धरितां आळसाची मागी । येव्हडा अनर्थु वाजे अंगीं 
।</p>
<p>आठही प्रहर शिणताति योगी । या योगालागीं साधावया 
॥४३॥</p>
</section>
<section>
<p>निजस्वार्थालागीं सावधान । गुरुवचनाचें अनुसंधान 
।</p>
<p>अविश्रम करितां मंथन । ब्रह्मज्ञान तैं प्रकटे 
॥४४॥</p>
</section>
<section>
<p>प्रकटलें ब्रह्मज्ञान । उरों नेदी देहाचें भान 
।</p>
<p>दृश्य द्रष्टा दर्शन । करी प्राशन तात्काळ ॥४५॥</p>
</section>
<section>
<p>कार्य कर्म आणि कर्ता । ज्ञान ज्ञेय आणि ज्ञाता ।
</p>
<p>हें उरों नेदी सर्वथा । निजात्मता निजबोधें ॥४६॥</p>
</section>
<section>
<p>निजबोधें संसार-दुःख । निरसूनि दिधलें निजसुख ।
</p>
<p>निजात्मसुखीं निःशेख । मायागुण देख नासिले ॥४७॥
</p>
</section>
<blockquote>
<section>
<p><br/></p>

<p>वैशारदी सातिविशुद्धबुद्धिः </p>
<p>धुनोति मायां गुणसंप्रसूताम्‌ ।</p>
<p>गुणांश्च सन्दह्य यदात्ममेतत्‌ </p>
<p>स्वयं च शाम्यत्यसमिद्‌ यथाग्निः ॥ १३ ॥</p>
<p><br/></p>
</section>
</blockquote>
<section>

<p>नाशावया निजमायागुण । शिष्य विशारद बुद्धिनिपुण 
।</p>
<p>दैवी संपदेचें अधिष्ठान । सद्‍गुणीं संपन्न सर्वदा 
॥४८॥</p>
</section>
<section>
<p>ऐसा मुमुक्षु अधिकारवंतु । त्यासी शाब्दपरनिष्णातु 
।</p>
<p>गुरूंनीं माथां ठेविला हातु । निजबोधु प्राप्तु 
तत्काळें ॥४९॥</p>
</section>
<section>
<p>निजबोधीं बैसतां दृष्टी । गुणकार्य रिघे गुणांच्या 
पोटीं ।</p>
<p>तेव्हां गुणुचि गुणातें आटी । तमातें घोंटी मध्यमु 
॥३५०॥</p>
</section>
<section>
<p>तम खा‌ऊन रजोगुण । अत्यंत उन्मत्त झाला जाण ।</p>
<p>त्याचें देखोनि उन्मत्तपण । सत्त्वें सत्त्वगुण 
खवळला ॥५१॥</p>
</section>
<section>
<p>जेव्हां खवळला सत्त्वगुण । त्यासी न साहे दुजेपण 
।</p>
<p>रजोगुणांचें प्राशन । केलें जाण तत्काळ ॥५२॥</p>
</section>
<section>
<p>केवळ सत्त्वाचा स्वभावो । तेणें निजसुखाचा अनुभवो 
।</p>
<p>क्षणक्षणां नीच नवा पहावो । अतिनवलावो अनुभवीं 
॥५३॥</p>
</section>
<section>
<p>तेणें सुखानुभवें देखा । रजतमाच्या बीजकणिका ।</p>
<p>ज्या सृष्टिसृजनीं उन्मुखा । त्याही निःशेखा जाळिल्या 
॥५४॥</p>
</section>
<section>
<p>तेव्हां गुण प्रसवती माया । शोधित सत्त्वें आणिली 
लया ।</p>
<p>ते सत्त्ववृत्ति एकलिया । अद्वैततया उरलीसे ॥५५॥</p>
</section>
<section>
<p>तेव्हां ’ब्रह्माहमस्मि’ लक्षण । तेंही हों लागलें 
क्षीण ।</p>
<p>सोहंहंसाची बोळवण । ते संधी जाण होतसे ॥५६॥</p>
</section>
<section>
<p>तेथ देहींचें गेलें देहपण । जन्ममरणा आलें मरण ।
</p>
<p>विश्वाचें न दिसे भान । आनंदघन कोंदला ॥५७॥</p>
</section>
<section>
<p>तेणें सुखस्वरूप झाली दृष्टी । आनंदमय झाली सृष्टी 
।</p>
<p>परमानंदें चढली पुष्टी । स्वानंदे मिठी घातली ॥५८॥</p>
</section>
<section>
<p>त्या सुखाची मर्यादा । का‌इसेनिही नव्हे कदा ।</p>
<p>जेथ मौन पडिलें वेदां । वृत्ति तत्पदा पावली ॥५९॥</p>
</section>
<section>
<p>द्वैत सर्वथा नाहीं पुढें । यालागीं वृत्तीची वाढी 
मोडे ।</p>
<p>तेव्हा तेही सुखस्वरूपीं बुडे । पुढें वाढे तें 
नाहीं ॥३६०॥</p>
</section>
<section>
<p>जैसा निरिंधन अग्नी । जाय निजतेजीं मिळूनी ।</p>
<p>तैशी वृत्ति अद्वैतपणीं । मिळे मिळणीं सुखरूपीं 
॥६१॥</p>
</section>
<section>
<p>गंगा सागर मीनली । ते समुद्रचि हो‌ऊनि ठेली ।</p>
<p>कां लवणजळां भेटी झाली । मिठी पडली जळत्वें ॥६२॥</p>
</section>
<section>
<p>दीपीं दीपु एकवटला । मिळणीं एकुचि हो‌ऊनि ठेला ।
</p>
<p>तैसा वृत्तीचा लयो झाला । निर्व्यंग पावला निजसुख 
॥६३॥</p>
</section>
<section>
<p>तेव्हां आत्मा एक अद्वैत । तेंही म्हणणें नाहीं 
तेथ ।</p>
<p>एवं द्वैताद्वैतातीत । नित्य निश्चित निजात्मा 
॥६४॥</p>
</section>
<section>
<p>तो ज्ञानस्वरूप स्वप्रकाश । अविकारी अविनाश ।</p>
<p>अकर्ता अभोक्ता उदास । निर्विशेष निजरूप ॥६५॥</p>
</section>
<section>
<p>तो अदेही अगोत्र । अचक्षु अश्रोत्र ।</p>
<p>अमनस्क अमंत्र । सर्व मंत्र-मंत्रार्थ जो ॥६६॥</p>
</section>
<section>
<p>जो अज आद्य अप्रमेय । अतर्क्य अलक्ष्य अव्यय ।</p>
<p>नामरूपादि अभाव्य । भावना भाव ते शून्य ॥६७॥</p>
</section>
<section>
<p>जो भोग्य भोग नव्हे भोक्ता । जो कार्य कर्म नव्हे 
कर्ता ।</p>
<p>कर्ता अकर्ता या वार्ता । जेथ सर्वथा निमाल्या ॥६८॥</p>
</section>
<section>
<p>जो अविनाशी अभंग । जो शुद्ध बुद्ध असंग ।</p>
<p>देहद्वयाचा संग । ज्याचें अंग स्पर्शेना ॥६९॥</p>
</section>
<section>
<p>आत्म्यावेगळें तें अनित्य । हा पूर्वनिश्चय होतां 
सत्य ।</p>
<p>आतां बुडाले नित्यानित्य । सबराभरित निजात्मा ॥३७०॥</p>
</section>
<section>
<p>नेणपण निमालें सर्वथा । बुडाली जाणपणाची अवस्था 
।</p>
<p>गुणगुणीगुणातीतता । हेही तत्त्वतां तेथ नाहीं ॥७१॥</p>
</section>
<section>
<p>उद्धवा परमात्मा तो तत्त्वतां । हा माझा निश्चयो 
सर्वथा ।</p>
<p>तोचि उपनिषदर्थे अर्थितां । निजात्मता प्रतिपाद्य 
॥७२॥</p>
</section>
<section>
<p>येथ पावलियाहि वृत्ति । होय संसारनिवृत्ति ।</p>
<p>हाचि वेदांतीं सिद्धांतीं । निश्चयो निश्चितीं 
केला असे ॥७३॥</p>
</section>
<section>
<p>येथूनि कार्य-कर्मकर्तव्यता । निःशेष खुंटली सर्वथा 
।</p>
<p>निजीं निजरूप निजात्मता । जाण तत्त्वतां पावल्या 
॥७४॥</p>
</section>
<section>
<p>हे अद्वैतश्रुतिसुरवाडें । सद्‍गुरुकृपा-उजियेडें 
।</p>
<p>वृत्ति निजात्मपदा चढे । भाग्य केव्हडें पाहें 
पां ॥७५॥</p>
</section>
<section>
<p>मी वंद्य देवादिदेवां । त्या माझाही निजज्ञानठेवा 
।</p>
<p>परम कृपेनें उद्धवा । तुज म्यां आघवा दीधला ॥७६॥</p>
</section>
<section>
<p>तुज हो‌आवया निवृत्ती । हाचि अर्थु नानासंमतीं 
।</p>
<p>सांगितला परम प्रीतीं । जाण निश्चितीं उद्धवा ॥७७॥</p>
</section>
<section>
<p>आतां देहादिक जे असंत । अतिनिंद्यत्वें कुत्सित 
।</p>
<p>तेथ आतळों नेदीं चित्त । हो‌ई अलिप्त परमार्थीं 
॥७८॥</p>
</section>
<section>
<p>हे तुज झाली अलभ्य प्राप्ती । परी यत्‍न करावा अतिनिगुतीं 
।</p>
<p>येथ मतांतरें छळूं येती । तेही उपपत्ती परियेसीं 
॥७९॥</p>
</section>
<blockquote>
<section>
<p><br/></p>

<p>अथैषां कर्मकर्तॄणां भोक्तॄणां सुखदुःखयोः ।</p>
<p>नानात्वमथ नित्यत्वं लोककालागमात्मनाम्‌ ॥ १४ 
॥</p>
<p><br/></p>
</section>
</blockquote>
<section>

<p>नाना फळें अभिलाषिते । कर्माचे जे कर्मकर्ते ।</p>
<p>सुखदुःखांचे जे भोक्ते । अनेकत्वें येथें अनंत 
॥३८०॥</p>
</section>
<section>
<p>म्हणती जे मानिती एकात्मता । तरी एकाचेनि सुखें 
सुख समस्तां ।</p>
<p>कां एकाचेनि पापें पापता । न घडे सर्वथा सकळांसी 
॥८१॥</p>
</section>
<section>
<p>ऐसें कर्मवादियांचें मत । जीव नित्य आणि अनंत ।</p>
<p>मुख्य ईश्वरचि नाहीं म्हणत । कर्तें येथ निजकर्म 
॥८२॥</p>
</section>
<section>
<p>मीपणें जें स्फुरे स्फुरण । ते प्रतिशरीरीं जीव 
भिन्न ।</p>
<p>त्यांच्या स्वरूपाचें प्रमाण । कर्ता भोक्ता जाण 
म्हणताति ॥८३॥</p>
</section>
<section>
<p>ऐकें विवंचना सावचित्त । लोक काळ श्रुति जीवित ।
</p>
<p>अनेकत्वें अनित्य । हें वेदांतमत पैं माझें ॥८४॥</p>
</section>
<section>
<p>उद्धवा कर्मवाद्यांचे ऐसें मत । सत्य मानील तुझें 
चित्त ।</p>
<p>तरी बुडवील निजस्वार्थ । अंगीं अनर्थ वाजेल ॥८५॥</p>
</section>
<section>
<p>तोचि अनर्थ म्हणसी कैसा । तरी कर्मवाद्यांचा भावो 
ऐसा ।</p>
<p>हा पूर्वपक्षाचा ठसा । अभिप्रावो ऐसा परियेसीं 
॥८६॥</p>
</section>
<section>
<p>परमात्मा निर्विकाररूप । एक न मानिती सर्वस्वरूप 
।</p>
<p>संन्यासु ऐकतां म्हणती पाप । मतजल्प मतवाद्यां 
॥८७॥</p>
</section>
<section>
<p>त्यागसंन्यास जे करिती । त्यांतें अनधिकारी म्हणती 
।</p>
<p>कर्म मुख्यत्वें मानिती । वैराग्य निंदिती निजमतें 
॥८८॥</p>
</section>
<section>
<p>कर्म करोनि भोगिजे सुख । तें कर्म त्यजिती निःशेख 
।</p>
<p>निष्कर्मासी कैंचें सुख । परम दुःख तो त्यागु ॥८९॥</p>
</section>
<section>
<p>वैराग्य न घडावया कारण । चौं प्रकारीं बोलती जाण 
।</p>
<p>तेंही सांगेन मी लक्षण । सावधान परियेसीं ॥३९०॥</p>
</section>
<section>
<p>म्हणती अनित्य असते कांहीं । तरी वैराग्य घडतें 
ते ठायीं ।</p>
<p>येथ अनित्यचि नाहीं । वैराग्यें कायीं त्यजावें 
॥९१॥</p>
</section>
<section>
<p>वैराग्य होये चौं प्रकारीं । मीमांसक नित्य मानिती 
चारी ।</p>
<p>निजमताचा गर्व भारी । चार्‍ही खरीं नित्यत्वें 
॥९२॥</p>
</section>
<section>
<p>कर्मप्रकाशक वेद मूळ । तो आगम नित्य मानी अढळ ।</p>
<p>जीव नित्यचि म्हणे सकळ । भोगकाळ तोही नित्य ॥९३॥</p>
</section>
<section>
<p>स्वर्गादि लोक भोगस्थान । वेदु बोलिला आपण ।</p>
<p>मिथ्या नव्हे वेदवचन । चार्‍ही प्रमाण नित्यत्वें 
॥९४॥</p>
</section>
<section>
<p>उद्धवा यापरी पाहीं । म्हणती अनित्य येथ नाही ।</p>
<p>वैराग्यें करावें कायी । मिथ्या पाहीं वैरागी ॥९५॥</p>
</section>
<section>
<p>हो कां भोग्य जरी नश्वर होतें । अथवा मायिक कांहीं 
असतें ।</p>
<p>तरी वैराग्य संभवतें । तें तंव येथें असेना ॥९६॥
</p>
</section>
<blockquote>
<section>
<p><br/></p>

<p>मन्यसे सर्वभावानां संस्था ह्यौत्पत्तिकी यथा 
।</p>
<p>तत्तदाकृतिभेदेन जायते भिद्यते च धीः ॥ १५ ॥</p>
<p><br/></p>
</section>
</blockquote>
<section>

<p>जीवाच्या भोग्यपदार्था । स्रक-चंदनादि-वनिता ।</p>
<p>त्यांसी प्रवाहरूपें नित्यता । म्हणती तत्त्वतां 
स्वमतें ॥९७॥</p>
</section>
<section>
<p>आत्मा आहे जग नाहीं । हें घडलेंचि नाहीं कांहीं ।
</p>
<p>जळेंवीण समुद्र पाहीं । उरला नाहीं सर्वथा ॥९८॥</p>
</section>
<section>
<p>सृष्टि प्रवाहरूपें नित्य । पितृपुत्रत्वें अखंड 
वाहत ।</p>
<p>कर्मास्तव यातायात । सृष्टि अनित्य हें न घडे ॥९९॥</p>
</section>
<section>
<p>नित्यासी ईश्वर कर्ता । हेंही न घडे गा तत्त्वतां 
।</p>
<p>नित्याचा कोण नव्हे कर्ता । ईश्वरु सर्वथा येथ नाहीं 
॥४००॥</p>
</section>
<section>
<p>वेदांती स्वरूपभूत । आत्मा ज्ञानस्वरूप म्हणत ।
</p>
<p>हेंही न घडे गा येथ । ऐसें स्वमत बोलती ॥१॥</p>
</section>
<section>
<p>घटपटाकार पाहातां । ज्ञानासी त्रिक्षणावस्था ।
</p>
<p>आत्मा ज्ञानस्वरूप म्हणतां । लाज सर्वथा त्यां 
न ये ॥२॥</p>
</section>
<section>
<p>एवं वेदांत्याच्या ठायीं । आत्मनिश्चयो दृढ नाहीं 
।</p>
<p>’मोक्ष’ म्हणती जो कांहीं । तोही पाहीं मिथ्याचि 
॥३॥</p>
</section>
<section>
<p>इंद्रियसुखेंवीण सुख । मोक्ष म्हणती ते अविवेक 
।</p>
<p>इंद्रियद्वारा जीवांसी हरिख । भोगितांही मूर्ख 
न मानिती ॥४॥</p>
</section>
<section>
<p>देहेंवीण विदेही । सुख भोगिजे कोणें कांहीं ।</p>
<p>अद्वैतवादी जल्पती कांहीं । तें सत्य नाहीं सर्वथा 
॥५॥</p>
</section>
<section>
<p>जीवासी जेणें सुखप्राप्ती । ते इंद्रियेंचि नाहीं 
म्हणती ।</p>
<p>डोळे फोडूनि देखणे होती । तैसी वदंती वेदांत्यां 
॥६॥</p>
</section>
<section>
<p>येथ ईश्वरुचि नाहीं फुडा । मा तो फळ दे‌ईल हा बोल 
कुडा ।</p>
<p>अद्वैतवादी मूर्ख गाढा । नागवी मूढां वैराग्यें 
॥७॥</p>
</section>
<section>
<p>गांव ठावो ना पदवी । तो मिथ्या ईश्वरु धरोनि जीवीं 
।</p>
<p>कर्मफळीं नैराश्य करवी । अथवा सांडवी कर्मातें 
॥८॥</p>
</section>
<section>
<p>नरदेहीं ज्ञान उपजलें । तेणें देहचि नाशिलें ।</p>
<p>फळें वृक्षमूल छेदिलें । कोणीं देखिलें कोठेंही 
॥९॥</p>
</section>
<section>
<p>ज्ञानाचे परिपाकदशें । म्हणती अवघा संसारुचि नाशे 
।</p>
<p>सृष्टि प्रवाहरूपें नित्य असे । नित्य नासे कैसेनि 
॥४१०॥</p>
</section>
<section>
<p>मनुष्याचे हृदयींचें ज्ञान । तेणें संसाराचें निर्दळण 
।</p>
<p>तरी खद्योततेजें जाळिले जाण । ग्रहगण शशी सूर्य 
॥११॥</p>
</section>
<section>
<p>एवं करूं जातां निवृत्ति । केले कष्ट ते मिथ्या होती 
।</p>
<p>इंद्रियेंवीण सुखप्राप्ति । नव्हे निश्चितीं जीवासी 
॥१२॥</p>
</section>
<section>
<p>यालागीं निवृत्ति ते वृथा कष्ट । सर्वांसी प्रवृत्तिच 
अतिश्रेष्ठ ।</p>
<p>कर्में करोनियां उद्‍भट । फळें वरिष्ठ भोगावीं 
॥१३॥</p>
</section>
<section>
<p>संसार म्हणती मायिक । ते जाणावे केवळ मूर्ख ।</p>
<p>संसारवेगळें सुख । नाहीं देख जीवासी ॥१४॥</p>
</section>
<section>
<p>मनुष्याधिकारें सुखप्राप्ति । यालागीं देव मनुष्यत्व 
वांछिती ।</p>
<p>वेदांती मनुष्यत्व निंदिती । केवीं ते युक्ती मानावी 
॥१५॥</p>
</section>
<section>
<p>वेदें अधिकारु बोलिला । तो वेदुचि इंहीं वेडा केला 
।</p>
<p>यांचे लागला जो बोला । तो नागवला सर्वस्वें ॥१६॥</p>
</section>
<section>
<p>वेदाचें वेदवचन । सर्वार्थीं तें प्रमाण ।</p>
<p>मिथ्या म्हणतो तें वेदवचन । थोर सज्ञान हे झाले ॥१७॥</p>
</section>
<section>
<p>ऐशी मीमांसकांची वदंती । नानापरींच्या चाळिती युक्ती 
।</p>
<p>आपुलें मत स्थापिती । तें मिथ्या निश्चितीं उद्धवा 
॥१८॥</p>
</section>
<section>
<p>लापनिका ऐसें मिथ्या त्यांचें मत । अंगीकरूनि प्रस्तुत 
।</p>
<p>प्रपंच‍अनर्थता दावित । दृढ स्थापित वैराग्य ॥१९॥
</p>
</section>
<blockquote>
<section>
<p><br/></p>

<p>एवमप्यङ्ग सर्वेषां देहिनां देहयोगतः ।</p>
<p>कालावयवतः संति भावा जन्मादयोऽसकृत्‌ ॥ १६ ॥</p>
<p><br/></p>
</section>
</blockquote>
<section>

<p>म्हणें आ‌इकें बापा उद्धवा । हा मिथ्या मतवादु आघवा 
।</p>
<p>म्हणसी कैसेनि जाणावा । विवेक करावा मतांचा ॥४२०॥</p>
</section>
<section>
<p>निवृत्ति ते केवळ कष्ट । म्हणती प्रवृत्ति अतिश्रेष्ठ 
।</p>
<p>प्रवृत्तीमाजीं परम कष्ट । मरण अरिष्ट अनिवार ॥२१॥</p>
</section>
<section>
<p>धरोनियां जन्ममूळ । अखंड लागलासे काळ ।</p>
<p>लवनिमिष पळपळ । काळ वेळ साधित ॥२२॥</p>
</section>
<section>
<p>जैसें संवचोराचें साजणें । तैसें काळाचें जोगवणें 
।</p>
<p>वेळ आल्या जीवेंप्राणें । नाहीं राखणें सर्वस्वें 
॥२३॥</p>
</section>
<section>
<p>काळु न म्हणे हाट घाट । न म्हणे अवसी पहांट ।</p>
<p>न म्हणे देश विदेश वाट । नाशी उद्‍भट निजतेजें ॥२४॥</p>
</section>
<section>
<p>करितां प्रवृत्तीचे कष्ट । अवचितां मृत्यूचा चपेट 
।</p>
<p>अंगीं वाजे जी उद्‍भट । अहा कटकट ते काळीं ॥२५॥</p>
</section>
<section>
<p>जीवीं वासनेच्या थोर हांवा । म्हणे गेलों मेलों 
धांवा पावा ।</p>
<p>कोण निवारी मृत्युप्रभावा । उपावो तेव्हां चालेना 
॥२६॥</p>
</section>
<section>
<p>काळु मारोनि नोसंडी । यातना भोगवी गाढी ।</p>
<p>सवेंचि गर्भवासीं पाडी । जेथ दुःखकोडी अनिवार ॥२७॥</p>
</section>
<section>
<p>मातेच्या जठरकुहरीं । विष्ठामूत्रांच्या दाथरीं 
।</p>
<p>अधोमुख नवमासवरी । उकडी भारी जठराग्नी ॥२८॥</p>
</section>
<section>
<p>विष्ठालेपु चहूंकडे । नाकी तोंडीं कृमी किडे ।</p>
<p>गर्भवासींचे कष्ट गाढे । कोणापुढें सांगेल ॥२९॥</p>
</section>
<section>
<p>कट्वम्ललवणमेळें । गर्भवतीचे पुरती डोहळे ।</p>
<p>त्वचेवीण गर्भांग पोळे । तेणें दुःखें लोळे अतिदुःखी 
॥४३०॥</p>
</section>
<section>
<p>ते गर्भोदरींची व्यथा । नेणती माता आणि पिता ।</p>
<p>तेथ नाहीं कोणी सोडविता । जीवींची व्यथा जीव जाणे 
॥३१॥</p>
</section>
<section>
<p>ज्या ठायाची करूं नये गोठी । प्रकट दावूं नये दिठी 
।</p>
<p>ते योनिद्वारें अतिसंकटीं । जन्म शेवटीं जीवासी 
॥३२॥</p>
</section>
<section>
<p>जे नित्य मूत्राची न्हाणी । कीं नविया नरकाची खाणी 
।</p>
<p>जे रजस्वलारुधिराची श्रेणी । जन्म तेथोनी पावती 
॥३३॥</p>
</section>
<section>
<p>अपवित्र विटाळशीचें रुधिर । तें गोठोनि झालें जी 
शरीर ।</p>
<p>निंद्यद्वारें जन्मोनि नर । आम्ही पवित्र म्हणविती 
॥३४॥</p>
</section>
<section>
<p>गर्भवासाहूनि गाढें । दुःख कोण आहे पुढें ।</p>
<p>मतवादी बोले तें कुडें । सुख नातुडे प्रवृत्तीं 
॥३५॥</p>
</section>
<section>
<p>एके जन्में जन्म न सरे । एकें मरणें मरण नोसरे ।</p>
<p>कोटि कोटि जन्मांचे फेरे । काळ योनिद्वारें करवितु 
॥३६॥</p>
</section>
<section>
<p>पुढतीं जन्म पुढतीं मरण । अनिवार लागलें जाण ।</p>
<p>प्रवृत्तीमाजीं सुख कोण । दुःख दारुण भोगवी ॥३७॥</p>
</section>
<section>
<p>जन्ममरणांमाजिले संधी । आणिकही थोर दुःख बाधी ।
</p>
<p>त्या दुःखाची दुःखसिद्धी । ऐक त्रिशुद्धी सांगेन 
॥३८॥</p>
</section>
<section>
<p>धाडीभेणें पळतां थोर । आडवे नागवती चोर ।</p>
<p>तैसें जन्ममरणांचें अंतर । षड्‌विकार राखती ॥३९॥</p>
</section>
<section>
<p>षड्‌विकारांच्या पतिव्रता । षडूर्मी लागल्या जीविता 
।</p>
<p>एवं प्रवृत्तीमाजीं परम व्यथा । सुख सर्वथा असेना 
॥४४०॥</p>
</section>
<section>
<p>कर्मवादियांच्या मतां । जीवु स्वतंत्र कर्मकर्ता 
।</p>
<p>म्हणती ते मिथ्या वार्ता । परतंत्रता प्रत्यक्ष 
॥४१॥</p>
</section>
<blockquote>
<section>
<p><br/></p>

<p>तत्रापि कर्मणां कर्तुरस्वातन्त्र्यं च लक्ष्यते 
।</p>
<p>भोक्तुश्च दुःखसुखयोः कोन्वर्थो विवशं भजेत्‌ 
॥ १७ ॥</p>
<p><br/></p>
</section>
</blockquote>
<section>

<p>जीवासी असती स्वतंत्रता । तरी तो दुःखभोग न भोगिता 
।</p>
<p>सदा सुखीचि असता । पापें न करिता अळुमाळु ॥४२॥</p>
</section>
<section>
<p>जीवु बापुडें सदा दीन । कर्में करूनि कर्माधीन ।
</p>
<p>कर्मफळदाता तो भिन्न । सुखदुःखें जाण तो भोगवी ॥४३॥</p>
</section>
<section>
<p>यालागीं ईश्वराची सत्ता । तो करमफळाचा दाता ।</p>
<p>जीवु सुखदुःखांचा भोक्ता । स्वतंत्रता त्या नाहीं 
॥४४॥</p>
</section>
<section>
<p>ऐसें लक्षितां लक्षण । जीवु तितका पराधीन ।</p>
<p>पराधीनपणें जाण । भोगी दारुण सुखदुःख ॥४५॥</p>
</section>
<section>
<p>मजलागीं दुःख हो‌आवें । ऐसें कोणी भावीना जीवें 
।</p>
<p>न वांछितां दुःख पावे । येणें न संभवे स्वतंत्रता 
॥४६॥</p>
</section>
<section>
<p>श्रुतिस्मृतींतें विचारितां । जीवासी नाहीं स्वतंत्रता 
।</p>
<p>पराधीनपणें वर्ततां । भोगी अप्रार्थितां सुखदुःख 
॥४७॥</p>
</section>
<section>
<p>वादी परिहार करिती । साङ्ग कर्म जे नेणती ।</p>
<p>ते ते जीव दुःखी होती । सुख पावती कर्मज्ञ ॥४८॥</p>
</section>
<section>
<p>जे सदाचार श्रोत्री । जे याज्ञिक अग्निहोत्री ।
</p>
<p>जे उभयलोकव्यापारी । साङ्ग करी कर्मातें ॥४९॥</p>
</section>
<section>
<p>जे अविकळ अव्यंग । कर्में करूनियां साङ्ग ।</p>
<p>उभय लोकीं सुखभोग । कर्मयोग भोगिती ॥४५०॥</p>
</section>
<section>
<p>कर्मीं ज्याची योग्यता । तो सुखभोगाचा भोक्ता ।
</p>
<p>हेंहि न घडे गा सर्वथा । ऐक आतां सांगेन ॥५१॥</p>
</section>
<blockquote>
<section>
<p><br/></p>

<p>न देहिनां सुखं किञ्चिद्‌ विद्यते विदुषामपि ।</p>
<p>तथा च दुःखं मूढानां वृथाहङ्करणं परम्‌ ॥ १८ ॥</p>
<p><br/></p>
</section>
</blockquote>
<section>

<p>कर्माचे जे तत्त्वतां ज्ञाते । तेही दुःखी देखों 
येथें ।</p>
<p>सुखी देखिजे मूर्खातें । जे कर्मातें नातळती ॥५२॥</p>
</section>
<section>
<p>चुकोनि यज्ञपुरुषा अच्युतातें । अग्निहोत्री करिती 
यागातें ।</p>
<p>तें स्वकर्मचि त्यांचें त्यांतें । विपरीतार्थें 
फळतसे ॥५३॥</p>
</section>
<section>
<p>अग्नि तो तंव स्वरूप माझें । श्रुतिमंत्र ते तंव 
माझीं बीजें ।</p>
<p>आणि होमद्रव्य जें जें । तेंही माझें स्वरूप ॥५४॥</p>
</section>
<section>
<p>ऐशिया मज सर्वगतातें । नास्तिक्य देवोनि निजचित्तें 
।</p>
<p>अनीश्वरवादी करिती यागातें । तोचि त्यांतें बद्धक 
॥५५॥</p>
</section>
<section>
<p>स्रुक स्रुवा आणि प्रणीतापात्र । मांडूं शिकले 
कर्मतंत्र ।</p>
<p>मज निजात्मयाचें चुकलें सूत्र । तेणेंचि अपवित्र 
तो यागु ॥५६॥</p>
</section>
<section>
<p>सकळ हें सर्वमुखीं । मज अर्पितसे यज्ञपुरुखीं ।
</p>
<p>हें न मनिजे याज्ञिकीं । बुद्धी अल्प कीं सकाम ॥५७॥</p>
</section>
<section>
<p>मज न अर्पितां जें सुकृत । तेंचि जाण दुःख दुरित 
।</p>
<p>विषा नांव अमृत म्हणत । तैसें सुकृत सकाम ॥५८॥</p>
</section>
<section>
<p>मातें न पवतां जो स्वर्ग । तो जाणावा उपसर्ग ।</p>
<p>तेथींचा भोग तो महारोग । मूढ उद्योग याज्ञिकां ॥५९॥</p>
</section>
<section>
<p>कर्मीं कर्म विगुण होत । तेथ स्मरावा मी अच्युत ।
</p>
<p>नामें न्यून तें संपूर्ण होत । हें सामर्थ्य नामाचें 
॥४६०॥</p>
</section>
<section>
<p>तो मी अंगें आपण । याज्ञिकां मागों गेलों अन्न ।</p>
<p>मज नेदितीच ते ब्राह्मण । कर्मठपण तें कर्माचें 
॥६१॥</p>
</section>
<section>
<p>मज यज्ञपुरुषातें सांडून । करिती इंद्रादिकांचे 
भजन ।</p>
<p>ते इंद्रादिक मज‍अधीन । कर्मवैगुण्य हें त्यांसी 
॥६२॥</p>
</section>
<section>
<p>जे कर्म न करिती कृष्णार्पण । त्यांचें मळिण प्राक्तन 
।</p>
<p>तेणें इहलोकीं दरिद्रता जाण । पडे विघ्न परलोकीं 
॥६३॥</p>
</section>
<section>
<p>चुकवूनियां निजमुख । सर्वांगीं खिरीसाकरेचा देख 
।</p>
<p>लेपु देतां न वचे भूक । अधिक दुःख तेणें होय ॥६४॥</p>
</section>
<section>
<p>तैसें मज चुकवूनि यज्ञपति । जे यागातें आचरती ।</p>
<p>बाळविधवे गर्भप्राप्ती । तैशीं फळें येती त्या 
यागा ॥६५॥</p>
</section>
<section>
<p>कर्म‌उद्देशें द्रव्य मागतां । यज्ञफळ ने द्रव्यदाता 
।</p>
<p>याज्ञिक तो राहे रिता । मी कर्ता हा अभिमानु ॥६६॥</p>
</section>
<section>
<p>जैसा चाटू खिरी‌आंतु । चाटुवेंचि खिरी वाढिजेतु 
।</p>
<p>चाटू खरकटल्या सांडितु । भोक्ते भोगितु परमान्न 
॥६७॥</p>
</section>
<section>
<p>सरस ऊंस घालिजे घाणा । रस पिळूनि भरे भाणा ।</p>
<p>रिता चोपटीं करकरी घाणा । ते गती जाणा याज्ञिकां 
॥६८॥</p>
</section>
<section>
<p>तैसे याज्ञिक यज्ञ आचरत । द्रव्यदात्यासी तें फल 
होत ।</p>
<p>पशुहिंसा याज्ञिकां प्राप्त । दोषी होत अभिमानें 
॥६९॥</p>
</section>
<section>
<p>एवं कर्मकुशळ याज्ञिक । यापरी ते भोगिती दुःख ।</p>
<p>कर्म नेणती जे मूर्ख । ते परम सुख भोगिती ॥४७०॥</p>
</section>
<section>
<p>नेणती कर्माच्या घडामोडी । परी माझी श्रद्धा पोटीं 
गाढी ।</p>
<p>तेणें उल्लंघोनि दुःखकोडी । निजात्मगोडी भोगिती 
॥७१॥</p>
</section>
<section>
<p>कर्मीं कर्मादरु नेणत । माझ्या ठायीं श्रद्धायुक्त 
।</p>
<p>भाळे भोळे माझे भक्त । सुख अनंत पावले ॥७२॥</p>
</section>
<section>
<p>काय कर्म केलें गोपाळीं । जे अखंड मजसवें गोकुळीं 
।</p>
<p>भोगिली निजसुखनव्हाळी । करोनि होळी कर्मांची ॥७३॥</p>
</section>
<section>
<p>पाहतां गोपिकांचें कर्म । कर्ममार्गीं निंद्य धर्म 
।</p>
<p>पावल्या माझें परम धाम । जीवीं पुरुषोत्तम आवडला 
॥७४॥</p>
</section>
<section>
<p>खग-मृग-गो-सर्पादि समस्त । माझे निजपदीं झाले प्राप्त 
।</p>
<p>याज्ञिकां कर्माभिमान बहुत । दुःख भोगित निजकर्में 
॥७५॥</p>
</section>
<section>
<p>केवळ कर्मठ कर्मजड । आम्ही सर्वज्ञ ज्ञाते दृढ ।
</p>
<p>हा अभिमान धरिती मूढ । दुःख वाड तयांसी ॥७६॥</p>
</section>
<section>
<p>दीपीं पतंगा मरण देख । तो उडी घालितां मानी सुख ।
</p>
<p>तैसें कर्मठां कर्म केवळ दुःख । मानिती सुख अभिमानें 
॥७७॥</p>
</section>
<section>
<p>अभिमानेंचि सर्वथा । नसती जीवासी म्हणे स्वतंत्रता 
।</p>
<p>तेंही न घडे विचारितां । ऐक आतां सांगेन ॥७८॥</p>
</section>
<blockquote>
<section>
<p><br/></p>

<p>यदि प्राप्तिं विघातं च जानन्ति सुखदुःखयोः ।</p>
<p>तेऽप्यद्धा न विदुर्योगं मृत्युर्न प्रभवेद्‌ 
यथा ॥ १९ ॥</p>
<p><br/></p>
</section>
</blockquote>
<section>

<p>दुःख निरसूनि सुखप्राप्ती । यालागीं कर्मे आचरती 
।</p>
<p>कर्मवादी ज्ञाते म्हणविती । तेही नेणती दुःखनाशु 
॥७९॥</p>
</section>
<section>
<p>कर्में करितां नाशु नोहे । ऐसें दुःख कोण आहे ।</p>
<p>पुसशील तरी पाहें । यथान्वयें सांगेन ॥४८०॥</p>
</section>
<section>
<p>मरणांवरतें दुःख चढे । ऐसें दुःख तंव नाहीं पुढें 
।</p>
<p>तें निवारूं नेणती बापुडे । अति बळ गाढें मृत्युचें 
॥८१॥</p>
</section>
<section>
<p>आंतु घालितां हातु पोळे । तेणें उन्हवणेंन घर न जळे 
।</p>
<p>तैसा कर्में मृत्यु न टळे । प्रबळबळें अनिवार ॥८२॥</p>
</section>
<section>
<p>मारिता मृत्यु जेणें मारिजे । तो उपावो कर्मठीं 
नेणिजे ।</p>
<p>कर्मांमाजी जेणें असिजे । अचुक पाविजे तेणें मृत्यु 
॥८३॥</p>
</section>
<section>
<p>अंतीं ये‌ईल मरणदुःख । जंव जीजे तंव भोगिजेल सुख 
।</p>
<p>हें बोलेणे बोलती मूर्ख । जितां सुख त्यां कैंचें 
॥८४॥</p>
</section>
<blockquote>
<section>
<p><br/></p>

<p>कोऽन्वर्थः सुखयत्येनं कामो वा मृत्युरन्तिके 
।</p>
<p>आघातं नीयमानस्य वध्यस्येव न तुष्टिदः ॥ २० ॥</p>
<p><br/></p>
</section>
</blockquote>
<section>

<p>जितांही सुखाची वार्ता । कर्मठां नाहीं सर्वथा 
।</p>
<p>तेही सांगेन मी कथा । ऐक आतां उद्धवा ॥८५॥</p>
</section>
<section>
<p>विखे रांधिलें मिष्टान्न । तें गोड न म्हणती सज्ञान 
।</p>
<p>पुढें देखोनियां मरण । निःशेष तें अन्न सांडिती 
॥८६॥</p>
</section>
<section>
<p>आगी लागलिये घरीं । क्षण न राहिजे चतुरीं ।</p>
<p>मरण नादळतां उरी । सांडूनि दूरी पळताति ॥८७॥</p>
</section>
<section>
<p>धाडी आल्या निजद्वारीं । गोड न लगे साखरखिरी ।</p>
<p>तैसा मृत्यु जाणितलिया शरीरीं । विषयाकारीं सुख 
कैंचें ॥८८॥</p>
</section>
<section>
<p>दाढीसी लागलिया आगी । तो शृंगारु न मनी मुखालागीं 
।</p>
<p>तैसा नीच नवा मृत्यु अंगीं । विषयसंगीं सुख कैंचें 
॥८९॥</p>
</section>
<section>
<p>उठिल्या मरणान्त व्यथा । जन धन अन्न आणि कांता ।</p>
<p>सुख नेदितीच सर्वथा । झालीं वृथा समूळ ॥४९०॥</p>
</section>
<section>
<p>अंतकाळीं स्त्री धन । झालीं दुःखासीच कारण ।</p>
<p>त्यांसी सांडूनि न निघती प्राण । तळमळी जाण प्राणांतीं 
॥९१॥</p>
</section>
<section>
<p>जैसा सुळीं द्यावया जो ने‌इजे । त्यासी नाना समारंभु 
कीजे ।</p>
<p>मुखीं घालिती पंचखाजें । तेणें तो नव्हिजे सुखिया 
कीं ॥९२॥</p>
</section>
<section>
<p>तैसें संमुख असतां मरण । विषयसुखें सुखावे कोण ।
</p>
<p>विषय त्यागिती सज्ञान । मूर्खासी जाण आसक्ती ॥९३॥</p>
</section>
<section>
<p>देहदुःखाची अर्धघडी । नाशी विषयसुखाची कोडी ।</p>
<p>विषयालागीं शिणती वेडीं । अविनाश गोडी निर्विषयीं 
॥९४॥</p>
</section>
<section>
<p>एवं या लोकांच्या ठायीं । सुख सर्वथैव नाहीं ।</p>
<p>लोकांतरीं म्हणती कांही । न घडे तेंही उद्धवा ॥९५॥
</p>
</section>
<blockquote>
<section>
<p><br/></p>

<p>श्रुतं च दृष्टवद्‌ दुष्टं स्पर्धासूयात्ययव्ययैः 
।</p>
<p>बह्वन्तरायकामत्वात्‌ कृषिवच्चापि निष्फलम्‌ 
॥ २१ ॥</p>
<p><br/></p>
</section>
</blockquote>
<section>

<p>जैसा देखिला हा लोक । तैसाचि श्रुत स्वर्गादिक ।
</p>
<p>अनादि दोषयुक्त देख । सदोष मूर्ख वांछिती ॥९६॥</p>
</section>
<section>
<p>स्वर्गीं म्हणसी दोष कोण । ऐक तयांचें लक्षण ।</p>
<p>स्पर्धा असूया नाश जाण । तप क्षीण दिविभोगें ॥९७॥</p>
</section>
<section>
<p>तपसंपत्ति समान पाही । स्पर्धा मांडी त्याच्या 
ठायीं ।</p>
<p>मज समान भोगु पाही । तैं सुख नाहीं मानसीं ॥९८॥</p>
</section>
<section>
<p>आपणाहोनि अधिक पदीं । त्यासी दोष आरोपोनि निंदी 
।</p>
<p>तेथही ऐसी विषमबुद्धी । सुख त्रिशुद्धी तेथें कैंचें 
॥९९॥</p>
</section>
<section>
<p>यालागीं स्वर्गभोगें जें सुख । सकळां सारिखें नाहीं 
देख ।</p>
<p>तपानुसारें न्यूनाधिक । भोगिती लोक निजकर्में ॥५००॥</p>
</section>
<section>
<p>एक उर्वशी भोगूं लागला । एक काळी विद्रूप पावला ।
</p>
<p>भोगें तपक्षयो झाला । नाशु आला अनिवार ॥१॥</p>
</section>
<section>
<p>जंव जंव स्वर्गभोग भोगिती । तंव तंव तपाची क्षीणशक्ती 
।</p>
<p>तपक्षयें क्षया जाती । नाशु पावती स्वर्गस्थ ॥२॥</p>
</section>
<section>
<p>स्वर्गप्राप्तीचिये विधी । कर्में करितां विघ्न 
बाधी ।</p>
<p>तेणें नव्हे स्वर्गसिद्धी । जाण त्रिशुद्धी उद्धवा 
॥३॥</p>
</section>
<section>
<p>जें गर्भींच सटवलें । त्याचें बारसे न वचे केलें 
।</p>
<p>तेवीं कर्मींचि विघ्न उद्‍भवलें । पावणें ठेलें 
स्वर्गाचें ॥४॥</p>
</section>
<section>
<p>म्हणसी विघ्न करी कोण । कर्म करितां होय विगुण ।</p>
<p>तें कर्मचि कर्मासि जाण । विघ्न दारुण उपजवी ॥५॥</p>
</section>
<section>
<p>कर्मचि कर्मासी साधक । कर्मचि कर्मासी बाधक ।</p>
<p>कर्मचि कर्मासी मोचक । हें नेणोनि लोक गुंतले ॥६॥</p>
</section>
<section>
<p>काम्य कर्मी विघ्न विचित्र । देश काळ मंत्र तंत्र 
।</p>
<p>द्रव्य दक्षिणा विधि पात्र । शुद्धि सर्वत्र पाहिजे 
॥७॥</p>
</section>
<section>
<p>जैसे क्षयरोगाचे रोगियासी । अल्प कुपथ्य बाधी त्यासी 
।</p>
<p>तैसे जाण काम्य कर्मासी । अल्पदोषी सविघ्न ॥८॥</p>
</section>
<section>
<p>प्रचंड दुधाचें भांडें । माजीं थेंबु एकु कांजी 
पडे ।</p>
<p>तेणें दहीं दूध ना तूप जोडे । करी खवडे दुधाचे ॥९॥</p>
</section>
<section>
<p>तैसें काम्य कर्म जाण । अल्पही होतां विगुण ।</p>
<p>फळ नव्हे परी दारुण । तें कर्मचि विघ्न उपजवी ॥५१०॥</p>
</section>
<section>
<p>कष्टोनियां बारा मासीं । जैसा कृषीवळु करी कृषी 
।</p>
<p>त्याच्या फला‌आड विघ्नें कैशीं । केल्या कष्टासी 
नाशक ॥११॥</p>
</section>
<section>
<p>भूमि शुद्ध शुद्ध बीज । काळीं पर्जन्य कर्ता निरुज 
।</p>
<p>उपकरण सामग्रीसमाज । पहिलें हें वोज पाहिजे ॥१२॥</p>
</section>
<section>
<p>पेरणी झालियापाठीं । देखणें राखणें कूपकांटी ।</p>
<p>सोंकरावें आवशीं पाहाटीं । आळसु पोटीं सांडूनी 
॥१३॥</p>
</section>
<section>
<p>पीक येतयेतां कणशीं । आभाळें हिंसळा पडे त्यासी 
।</p>
<p>कां कान्ही पडे पिकासी । घाली शेतासी निंदणें ॥१४॥</p>
</section>
<section>
<p>गर्वाचा तांबारा पडे । कां अहंतेचा रोग पडे ।</p>
<p>कीं अधर्माची आळी वाढे । पीक बुडें तेणेंही ॥१५॥</p>
</section>
<section>
<p>सबळ सोंकरणें न घडी । तरी आशेतृष्णेच्या भोरडी ।
</p>
<p>कीजे पिकाची ओरबडी । दाणा बुडीं उरेना ॥१६॥</p>
</section>
<section>
<p>दंभाची घांटी पडिल्या ठायीं । घांटा दिसे परी दाणा 
नाहीं ।</p>
<p>कामक्रोधांच्या उंदरीं पाहीं । मूळाच्या ठायीं 
करांडिलें ॥१७॥</p>
</section>
<section>
<p>आल्या विकल्पाची धाडी । शेतामाजीं नुरे काडी ।</p>
<p>कुवासना टोळांची पडे उडी । समूळ सशेंडी खुराट ॥१८॥</p>
</section>
<section>
<p>एवं कृषीवळाचे परी । सकामासी विघ्नें भारी ।</p>
<p>फळ अंतरलें दूरी । विघ्नसागरीं बुडाले ॥१९॥</p>
</section>
<section>
<p>स्वर्ग एकु याज्ञिक बहुत । यागीं देव विघ्नें करित 
।</p>
<p>मुख्य इंद्रचि विघ्ना प्रवर्तत । स्वर्ग राखत निजभोग 
॥५२०॥</p>
</section>
<section>
<p>एकी वेश्या एकी राती । येथ सकाम बहुत येती ।</p>
<p>ते जैसे कलहो करिती । तैशी गती याज्ञिकां ॥२१॥</p>
</section>
<section>
<p>कां शुनि जैसी ऋतुस्त्नात । तिसी भोगूं येती श्वान 
बहुत ।</p>
<p>परस्परें गुरगुरित । तैसा स्वर्ग भोगत सकाम ॥२२॥</p>
</section>
<section>
<p>तेथ ज्यासी भोग घडे । भोगूं जातां अडकोनि पडे ।</p>
<p>भंडिमा होये जगापुढें । सज्ञान तोंडें थुंकिती 
॥२३॥</p>
</section>
<section>
<p>जिचें भोगूं जाय सुख । अडकल्या ते होय विमुख ।</p>
<p>मैथुनद्वारें गुंतल्या देख । थुंकिती लोक मुखामुखीं 
॥२४॥</p>
</section>
<section>
<p>तैशी याज्ञिकां स्वर्गप्राप्ती । भोगें होय तपच्युति 
।</p>
<p>स्वर्गभोगीं गुंतली आसक्ती । विमुख पडती इहलोकीं 
॥२५॥</p>
</section>
<section>
<p>एवं कृषीवळाचिया परी । स्वर्गप्राप्तीसी विघ्नें 
भारी ।</p>
<p>केले कष्ट वृथा करी । भोगु कैशापरी घडेल ॥२६॥</p>
</section>
<section>
<p>एक म्हणती कर्मकुशळ । आम्ही कर्म हो नेदूं विकळ ।
</p>
<p>अच्छिद्र साधूनि सकळ । स्वर्गसुखफळ भोगूं ॥२७॥</p>
</section>
<section>
<p>उद्धवा ऐसेंही न घडे । तें मी सांगेन तुज पुढें ।
</p>
<p>पंचश्लोकीं फाडोवाडें । विशद निवाडें परियेसीं 
॥२८॥</p>
</section>
<blockquote>
<section>
<p><br/></p>

<p>अन्तरायैरविहितो यदि धर्मः स्वनुष्ठितः ।</p>
<p>तेनापि निर्जितं स्थानं यथा गच्छति तच्छृणु ॥ २२ 
॥</p>
<p><br/></p>
</section>
</blockquote>
<section>

<p>जेणें अंतराय न पवती । ऐशीं अच्छिद्र कर्में नव्हतीं 
।</p>
<p>जरी झालीं दैवगतीं । तरी स्थान प्राप्ती ते नश्वर 
॥२९॥</p>
</section>
<section>
<p>कर्में ज्या स्थानाप्रति जाये । तेथ गेलिया जें 
जें लाहे ।</p>
<p>तें तें सांगेन मी पाहें । सावध होयें उद्धवा ॥५३०॥
</p>
</section>
<blockquote>
<section>
<p><br/></p>

<p>इष्ट्वेह देवता यज्ञैः स्वर्लोकं याति याज्ञिकः 
।</p>
<p>भुञ्जीत देववत्‌ तत्र भोगान्‌ दिव्यान्‌ निजार्जितान्‌ 
॥ २३ ॥</p>
<p><br/></p>
</section>
</blockquote>
<section>

<p>पावोनि कर्मभूमि उत्तम । वर्णवरिष्ठ ब्राह्मणजन्म 
।</p>
<p>ज्योतिष्टोमादिक करिती कर्म । नित्य काम्य अग्निहोत्र 
॥३१॥</p>
</section>
<section>
<p>त्रयीविद्या जाणती सकळ । कर्मकलापीं अतिकुशळ ।</p>
<p>ऐसे सज्ञान मूर्ख केवळ । स्वर्गफळ वांछिती ॥३२॥</p>
</section>
<section>
<p>जेणें पुण्यें मी न जोडें । तें पुण्य म्हणतां वाचा 
रडे ।</p>
<p>याज्ञिक विषयासक्त गाढे । स्वर्गभोगाकडे धांविन्नले 
॥३३॥</p>
</section>
<section>
<p>यजूनि इंद्रादि देवासी । जेणें अंतर पडे मजसी ।</p>
<p>त्या पावले स्वर्गलोकासी । दिव्य भोगांसी भोगावया 
॥३४॥</p>
</section>
<section>
<p>बहुतीं चघळिलें जुनें हाड । तें श्वान स्वलाळा करी 
गोड ।</p>
<p>तैसें याज्ञिकां स्वर्गकोड । स्वपुण्यें गोड करिताति 
॥३५॥</p>
</section>
<section>
<p>कां स्मशानबळींचें अन्न । कलहें श्वानशेष खाय श्वान 
।</p>
<p>तैसाचि स्वर्गभोग जाण । शेष भाजन बहुतांचे ॥३६॥</p>
</section>
<section>
<p>गांठीचें वेंचून शुद्ध सुकृत । उच्छिष्ट भोग विकत 
घेत ।</p>
<p>याज्ञिक पवित्र म्हणवित । मोलें सेवित बहुशेष ॥३७॥</p>
</section>
<section>
<p>केवळ वायसाचें मांस । तेंही श्वानमुखींचे शेष ।
</p>
<p>मोलें न मिळेचि बहुवस । तैसी रसकस याज्ञिकां ॥३८॥</p>
</section>
<section>
<p>स्वर्ग उच्छिष्ट बहुतांचें । त्यासी मोल वेंचे 
अतिकष्टांचें ।</p>
<p>तेंही न मिळेचि धणीचें । भय पतनाचें अहर्निशीं ॥३९॥</p>
</section>
<section>
<p>स्वर्गभोग भोगिती देव । तेही म्हणताति आम्ही निर्दैव 
।</p>
<p>याज्ञिकांठायीं थोर हांव । दिव्य वैभवभोगार्थ ॥५४०॥</p>
</section>
<section>
<p>एवं झालिया स्वर्गप्राप्ती । तेथ जे जे भोग भोगती 
।</p>
<p>ते मी सांगेन तुजप्रती । ऐक निश्चितीं उद्धवा ॥४१॥</p>
</section>
<section>
<p>स्वर्गीं समान भोगु समस्तां । नाही जाण गा सर्वथा 
।</p>
<p>ज्यासी जैसी पुण्य‍अवस्था । तैशी प्राप्तता तयासी 
॥४२॥</p>
</section>
<blockquote>
<section>
<p><br/></p>

<p>स्वपुण्योपचिते शुभ्रे विमान उपगीयते ।</p>
<p>गन्धर्वैर्विहरन्‌ मध्ये देवीनां हृद्यवेषधृक्‌ 
॥ २४ ॥</p>
<p><br/></p>
</section>
</blockquote>
<section>

<p>आपुले पुण्याचेनि मोलें । चंद्रप्रभ विमान आलें 
।</p>
<p>त्यामाजीं आरूढले । भोगूं लागले दिव्य भोगु ॥४३॥</p>
</section>
<section>
<p>तेथें दिव्य देहाची प्राप्ती । मनोहर वेषातें धरिती 
।</p>
<p>अतिमधुर गंधर्व गाती । स्वेच्छा क्रिडती स्त्रियांसीं 
॥४४॥</p>
</section>
<section>
<p>त्या स्वर्गींच्या स्वर्गांगना । देखतां भुली पडिली 
मना ।</p>
<p>त्यांचेनि छंदें जाणा । नाना स्थानां क्रीडतु ॥४५॥
</p>
</section>
<blockquote>
<section>
<p><br/></p>

<p>स्त्रीभिः कामगयानेन किङ्किनीजालमालिना ।</p>
<p>क्रीडन्‌ न वेदात्मपातं सुराक्रीडेषु निर्वृतः 
॥ २५ ॥</p>
<p><br/></p>
</section>
</blockquote>
<section>

<p>त्या स्त्रियांसमवेत आपण । विमानीं करोनि आरोहण 
।</p>
<p>स्वेच्छागामी गमन । शोभे विमान तें कैसें ॥४६॥</p>
</section>
<section>
<p>घंटाघंटिका-जाळमाळा । क्षुद्रघंटिका रत्‍नमेखळा 
।</p>
<p>किंकिणी लाविलिया सकळा । विमानलीळा विचित्र ॥४७॥</p>
</section>
<section>
<p>इच्छिल्या ठाया ने विमाना । चैत्रवना कां नंदनवना 
।</p>
<p>भोगावया स्वर्गांगना । आसक्त जाणा झालासे ॥४८॥</p>
</section>
<section>
<p>वनीं सुमनांचे संभार । पराग उधळत सुंदर ।</p>
<p>कोकिळांचे मधुर स्वर । झणत्कार भ्रमरांचे ॥४९॥</p>
</section>
<section>
<p>मंद सुगंध सुशीतळ । झळकतसे मलयानिळ ।</p>
<p>स्वर्गांगनांसी गदारोळ । कामसुकाळ सकामां ॥५५०॥</p>
</section>
<section>
<p>आगी कापुरा होतां भेटी । एकवेळे भडका उठी ।</p>
<p>तैसें पुण्य वेंचलें उठा‌उठी । भोगासाठीं सकामां 
॥५१॥</p>
</section>
<section>
<p>मज पतन हो‌ईल येथ । भोग जातील समस्त ।</p>
<p>हेंही नाठवी त्याचें चित्त । कामासक्त झालासे ॥५२॥</p>
</section>
<section>
<p>दीपासी देतां आलिंगन । पतंगा नाठवे निजमरण ।</p>
<p>तैसें नाठवे आत्मपतन । भोगी मन विगुंतलें ॥५३॥</p>
</section>
<blockquote>
<section>
<p><br/></p>

<p>तावत्‌ प्रमोदते स्वर्गे यावत्‌ पुण्यं समाप्यते 
।</p>
<p>क्षीणपुण्यः पतत्यर्वाग्‌ अनिच्छन्‌ कालचालितः 
॥ २६ ॥</p>
<p><br/></p>
</section>
</blockquote>
<section>

<p>जंव असे पुण्यसंपत्ती । तंव स्वर्गभोग भोगिती ।
</p>
<p>क्षीण झाल्या पुण्यशक्ती । पतन पावती तत्काळ ॥५४॥</p>
</section>
<section>
<p>जंववरी गांठीं असे धन । तंववरी वेश्येचें सौजन्य 
।</p>
<p>निःशेष वेंचल्या धन । मुख परतोन पाहेना ॥५५॥</p>
</section>
<section>
<p>तैशीच स्वर्गीची वस्ती । निजपुण्यें भोग भोगिती 
।</p>
<p>पुण्यक्षयें क्षया जाती । पतन पावती अनिच्छा ॥५६॥</p>
</section>
<section>
<p>कष्ट करूनियां याज्ञिकीं । स्वर्गु साधिला हो‌आवया 
सुखी ।</p>
<p>ते झालेचि परम दुःखी । पतन अधोमुखीं पावले ॥५७॥</p>
</section>
<section>
<p>उडालें स्वर्गभोगांचे सुख । आलें गर्भवासाचें दुःख 
।</p>
<p>जळो सकामाचें सुख । ठकले याज्ञिक सुखलोभें ॥५८॥</p>
</section>
<section>
<p>उद्धवा जे म्हणती स्वर्गसुख । ते या रीतीं पावले 
दुःख ।</p>
<p>स्वर्गसुख मानिती मूर्ख । नव्हे निर्दोख तो मार्गु 
॥५९॥</p>
</section>
<section>
<p>विधियुक्त आचरतां याज्ञिक । पुढती पावले थोर दुःख 
।</p>
<p>तरी अविधीनें हो‌ईल सुख । झणीं देख म्हणशील ॥५६०॥</p>
</section>
<section>
<p>येथ कर्ममार्गींची प्रवृत्ती । दों प्रकारें असे 
वर्तती ।</p>
<p>एकी विधिरूपें आचरती । दुजी स्थिती अविधीनें ॥६१॥</p>
</section>
<section>
<p>आतां सांगितली तुजप्रती । ते वेदोक्त विधानस्थिती 
।</p>
<p>जे विधीनें स्वर्गप्राप्ती । हे प्रवृत्ती उत्कट 
॥६२॥</p>
</section>
<section>
<p>पुण्यक्षयें स्वर्गपतन । तेंही सांगीतलें कथन ।
</p>
<p>आतां अविधीं जें आचरण । तेंही लक्षण परियेसीं ॥६३॥</p>
</section>
<section>
<p>वेद‍उल्लंघनें कुमती । कुश्चित जनांचे संगती ।</p>
<p>अप्रवृत्तीची प्रवृत्ती । अधर्मस्थिती अवधारीं 
॥६४॥</p>
</section>
<blockquote>
<section>
<p><br/></p>

<p>यद्‌ यद्‌ धर्मरतः सङ्गाद्‌ असतां वाजितेन्द्रियः 
।</p>
<p>कामात्मा कृपणो लुब्धः स्त्रैणो भूतविहिंसकः ॥ 
२७ ॥</p>
<p><br/></p>
</section>
</blockquote>
<section>

<p>सहज प्राणी कामासक्त । प्राप्तकामें अतिलुब्ध होत 
।</p>
<p>काम न पवतां दीनचित्त । स्वभावो नित्य जीवांचा ॥६५॥</p>
</section>
<section>
<p>ऐशिया स्वभावनिष्ठासी । जरी संग होय असंत पुरुषेंसीं 
।</p>
<p>तरी रति वाढे अधर्मासी । अकर्मासी प्रवर्ते ॥६६॥</p>
</section>
<section>
<p>चंचलत्वें मर्कट मन । त्यासी असत्संग-मदिरापान 
।</p>
<p>कामवृश्चिकें दंशिलें जाण । तेव्हां वर्तन यद्वातद्वा 
॥६७॥</p>
</section>
<section>
<p>पिशाहातें धेंडेवाळी । दीधल्या तो सर्वत्र जाळी 
।</p>
<p>तेवीं असत्संगें करी होळी । स्वधर्म समूळीं जाळिती 
॥६८॥</p>
</section>
<section>
<p>बाळकाहातीं दीधलें शस्त्र । खोंचितां न म्हणे आप 
पर ।</p>
<p>छेदी आपुलेंचि शरीर । हितविचार तें नेणे ॥६९॥</p>
</section>
<section>
<p>जेवीं जानी अवतरे देव्हारा । तिच्या तोंडा नाहीं 
वाढावारा ।</p>
<p>कां बहुरूप्याच्या दिगंबरा । नाहीं थारा वैराग्या 
॥५७०॥</p>
</section>
<section>
<p>तैसा असत्संगें खरा । घाली दंभाचा पसारा ।</p>
<p>नाहीं विवेकाचा थारा । कामशास्त्रा प्रवर्ते ॥७१॥</p>
</section>
<section>
<p>कामशास्त्रें अतिसकाम । कामास्तव योजी अधर्म ।</p>
<p>अधर्मास्तव अकर्म । निंद्य धर्म आचरे ॥७२॥</p>
</section>
<section>
<p>निंद्य धर्माचा संयोग । यासी मुद्दल लुब्धभोग ।
</p>
<p>लुब्धभोगामाजीं चांग । अधर्म साङ्ग सविस्तर ॥७३॥</p>
</section>
<section>
<p>अधर्म वाढतां उभारा । परद्रव्य आणि परदारा ।</p>
<p>याचिलागीं शरीरा । उपायद्वारा कष्टवी ॥७४॥</p>
</section>
<section>
<p>अंगनेलागीं अति दीन । स्त्रीध्यानें होय स्त्रैण 
।</p>
<p>स्त्री साधावया जाण । भूतहनन आरंभी ॥७५॥</p>
</section>
<blockquote>
<section>
<p><br/></p>

<p>पशूनविधिनाऽऽलभ्य प्रेतभूतगणान्‌ यजन्‌ ।</p>
<p>नरकानवशो जन्तुर्गत्वा यात्युल्बणं तमः ॥ २८ ॥</p>
<p><br/></p>
</section>
</blockquote>
<section>

<p>विधि म्हणे तें न करावें । वेदु बोले तें ना‌इकावें 
।</p>
<p>स्मृतिशास्त्र नावडे जीवें । कर्म करावें स्वेच्छा 
॥७६॥</p>
</section>
<section>
<p>जारण मारण उच्चाटन । स्तंभन मोहन वशीकरण ।</p>
<p>असाध्य साधूनि अंजन । करी लावगण स्त्रियांसी ॥७७॥</p>
</section>
<section>
<p>लोण रा‌ई आणि बिबवे । मधुरसीं कालवी आघवे ।</p>
<p>शाबरी मंत्राचेनि वैभवें । होम करूं धांवे तामस 
॥७८॥</p>
</section>
<section>
<p>कर्म करावया अभिचार । मेष जंबूक वानर ।</p>
<p>सरड बेडूक मत्स्य मगर । गीध घार होमिती ॥७९॥</p>
</section>
<section>
<p>नग्न भैरव वेताळ । झोटिंग पिशाच कंकाळ ।</p>
<p>मारको मेसको मैराळ । भूतें प्रबळ उपासी ॥५८०॥</p>
</section>
<section>
<p>काळी चिडी टोंकण घारी । काग बक उलूक मारी ।</p>
<p>आवंतूनि काळी मांजरी । शाबरमंत्री होमिती ॥८१॥</p>
</section>
<section>
<p>वाहत्या घाण्याचें तेल चोरी । प्रदोषसंधीं न्हाये 
शनिवारीं ।</p>
<p>शाकिनी डाकिनी मध्यरात्रीं । होमामाझारीं चेतवी 
॥८२॥</p>
</section>
<section>
<p>मद्याचे घट पूर्ण भरी । मातंगीची पूजा करी ।</p>
<p>रुधिर घाली प्रेतयात्रीं । मोहनीमंत्रीं मंत्रूनी 
॥८३॥</p>
</section>
<section>
<p>घेती हळदीची उटी । सेंदूर लाविती ललाटीं ।</p>
<p>काम साधावया हटीं । अंजन कष्टी साधिती ॥८४॥</p>
</section>
<section>
<p>होमपात्रें करावया तांतडी । समूळ अश्वत्थातें तोडी 
।</p>
<p>फळित पुष्पित ओषधी उपडी । आसनाबुडीं घालावया ॥८५॥</p>
</section>
<section>
<p>बीज जपावया मंत्राचें । वोलें कातडें प्रेताचें 
।</p>
<p>आणवी मृग‍अस्वलांचें । भय पापाचें मानीना ॥८६॥</p>
</section>
<section>
<p>खेचर भूचर जळचर । जीव पीडिती अपार ।</p>
<p>घे‌ऊनि ब्राह्मणाचें रुधिर । अभिचार आचरती ॥८७॥</p>
</section>
<section>
<p>गायीब्राह्मणांसी जाण । पीडा करिती दारुण ।</p>
<p>क्षेत्रवित्तदाराहरण । स्वार्थें प्राण घेताति 
॥८८॥</p>
</section>
<section>
<p>देवालयींचें देवलेश । कां शिवालयींचे शिवशेष ।</p>
<p>घेतां न करिती आळस । वासना असोस अधर्मीं ॥८९॥</p>
</section>
<section>
<p>एवं कर्म करितां ऐसें । तेणें अकर्म कर्मवशें ।</p>
<p>अंधतमीं तो प्रवेशे । जेवीं कां अवसे चंद्रमा ॥५९०॥</p>
</section>
<section>
<p>अकर्म जाण अतुर्बळी । जीवाचें निजज्ञान छळी ।</p>
<p>अतिमूढ करूनि ते काळीं । निरयकल्लोळीं घालित ॥९१॥</p>
</section>
<section>
<p>ते नरकींची नवल कथा । कोटि वर्षें तळीं जातां ।</p>
<p>ठाव न लगे गा सर्वथा । केवीं वरुता ये‌ईल ॥९२॥</p>
</section>
<section>
<p>त्यातें ’अंधतम’ म्हणती । जें देखतां अंध होय वृत्ती 
।</p>
<p>निघतां निर्गमु विसरती । नरकीं वसती मूढत्वें ॥९३॥</p>
</section>
<section>
<p>जंव होय कर्मभोगान्त । तंव नरक भोगी आकल्पान्त ।
</p>
<p>मग स्थावरत्व पावत । वृक्ष होत कां पाषाण ॥९४॥</p>
</section>
<section>
<p>ऐशी अवस्था गाढमूढ । केवळ जाड्य झालें जड ।</p>
<p>स्वप्नीं सुख नेणती गोड । दुःख दुर्वाड भोगिती ॥९५॥</p>
</section>
<section>
<p>एवं अधर्मवृत्तीं वर्ततां । सुखलेश न लभे सर्वथा 
।</p>
<p>दुःख अनिवार भोगितां । निर्गमता त्यां नाहीं ॥९६॥
</p>
</section>
<blockquote>
<section>
<p><br/></p>

<p>कर्माणि दुःखोदर्काणि कुर्वन्‌ देहेन तैः पुनः 
।</p>
<p>देहमाभजते तत्र किं सुखं मर्त्यधर्मिणः ॥ २९ ॥</p>
<p><br/></p>
</section>
</blockquote>
<section>

<p>ऐकें बापा उद्धवा । मरणधर्मात्मका जीवा ।</p>
<p>सुख न भेटे त्याच्या भावा । दुःखप्रभवामाजीं वासु 
॥९७॥</p>
</section>
<section>
<p>नरदेहा येवोनि केवळ । क्रूर कर्में करिती प्रबळ 
।</p>
<p>ज्यांसी उत्तरोत्तर दुःखफळ । यातना सबळ भोगवी ॥९८॥</p>
</section>
<section>
<p>मरमरों दुःख भोगी दारुण । उपजोनि कर्में करी हीन 
।</p>
<p>दुःखावर्तीं पडे जाण । आपणिया आपण घातक ॥९९॥</p>
</section>
<section>
<p>जे संतचरणीं विमुख । त्यांसी स्वप्नींहि नाहीं 
सुख ।</p>
<p>क्रूर कर्में करी कामुक । चढतें दुःख सकामा ॥६००॥</p>
</section>
<section>
<p>एवं प्रवृत्तीमाजीं असतां । सकाम कर्में आचरतां 
।</p>
<p>सविधि कर्में करितां । दुःख सर्वथा अनिवार ॥१॥</p>
</section>
<section>
<p>सविधि काम्यें स्वर्गपतन । अविधि काम्यें नरक दारुण 
।</p>
<p>एवं प्रवृतीमाजीं जाण । सुख कोण सकामा ॥२॥</p>
</section>
<section>
<p>म्हणशी लोकपाळांच्या ठायीं । नित्य सुख असेल पाहीं 
।</p>
<p>त्यांसी जन्ममरण नाहीं । अमरत्व आम्हींही साधावें 
॥३॥</p>
</section>
<section>
<p>लोकपाळांचे नित्य लोक । लोकपाळही नित्य देख ।</p>
<p>तेथें असेल नित्य सुख । ऐसें मूर्ख कल्पिती ॥४॥</p>
</section>
<blockquote>
<section>
<p><br/></p>

<p>लोकानां लोकपालानां मद्‌ भयं कल्पजीविनाम्‌ ।</p>
<p>ब्रह्मणोऽपि भयं मत्तो द्विपरार्धपरायुषः ॥ ३० 
॥</p>
<p><br/></p>
</section>
</blockquote>
<section>

<p>लोकपाळामाजीं अमरेंद्र । मरुद्‍गणांचा राजा इंद्र 
।</p>
<p>ज्यासी मानिती सूर्यचंद्र । वरुण कुबेर यमादि ॥५॥</p>
</section>
<section>
<p>ज्या अमरावती सिंहासन । ऐरावताचें आरोहण ।</p>
<p>उच्चैःश्रवा अश्व जाण । पुढें आपण खोलणिये ॥६॥</p>
</section>
<section>
<p>ज्यासी उर्वशी भोगपत्‍नी । रंभामुख्य विलासिनी 
।</p>
<p>जेथ तिलोत्तमा नाचणी । चिंतामणी लोळती ॥७॥</p>
</section>
<section>
<p>अष्टमासिद्धींचीं भांडारें । रत्‍नजडित धवळारें 
।</p>
<p>मर्गजाचे डोल्हारे । सुवर्णसूत्रें लाविले ॥८॥</p>
</section>
<section>
<p>वैदूर्याचे शाहाडे । कामधेनूंचे वाडे ।</p>
<p>कल्पद्रुमांचे मांदोडे । चहूंकडे शोभती ॥९॥</p>
</section>
<section>
<p>लोकपाळ आज्ञेचे । सुरसेना सैन्य ज्याचें ।</p>
<p>एवढें ऐश्वर्य जयाचें । राज्य स्वर्गीचें भोगित 
॥६१०॥</p>
</section>
<section>
<p>त्यासी माझी काळशक्ती । ब्रह्मयाचे दिनांतीं ।</p>
<p>चौदा इंद्र क्षया जाती । येरांची गति कायशी ॥१॥</p>
</section>
<section>
<p>ब्रह्मायु म्हणती समता । जो द्विपरार्ध आयुष्यवंता 
।</p>
<p>जंव न पवे माझी काळसत्ता । तंव श्लाघ्यता आयुष्याची 
॥१२॥</p>
</section>
<section>
<p>ज्यासी अग्रपूजेची मान्यता । जो लोकलोकपाळांचा 
कर्ता ।</p>
<p>त्या ब्रह्मयासी माझी काळसत्ता । ग्रासी सर्वथा 
सलोकें ॥१३॥</p>
</section>
<section>
<p>मी काळात्मा दंडधरु । शास्ता नियंता ईश्वरु ।</p>
<p>अंतर्यामी सर्वेश्वरु । अतिदुर्धरु व्यापकु ॥१४॥</p>
</section>
<section>
<p>माझा काळक्षोभ दारुण । त्यातें आवरूं शके कोण ।</p>
<p>धर्म‍अर्थकामें जाण । निवारण त्या नव्हे ॥१५॥</p>
</section>
<section>
<p>प्रळयकर्त्या महाकाळासी । माझी काळसत्ता ग्रासी 
।</p>
<p>माझें महाभय सर्वांसी । लोकपाळांसी सुख कैंचें 
॥१६॥</p>
</section>
<section>
<p>लवनिमेष-पळपळें । माझेनि भयें सूर्य चळे ।</p>
<p>माझेनि भयें प्राण खेळे । वायु चळे माझेनि भेणें 
॥१७॥</p>
</section>
<section>
<p>माझे आज्ञेवरी अग्नि जाण । वसवीतसे जठरस्थान ।</p>
<p>मद्‍भयें नव्हे अधिक न्यून । पचवी अन्न चतुर्विध 
॥१८॥</p>
</section>
<section>
<p>यथाकाळीं पर्जन्यधारीं । इंद्र वर्षे मद्‍भयेंकरीं 
।</p>
<p>मृत्यु स्वकाळें प्रळय करी । भय भारी त्या माझें 
॥१९॥</p>
</section>
<section>
<p>माझेनि भयेंकरीं देखा । समुद्र नोलांडी निजरेखा 
।</p>
<p>माझिया भयाची थोर शंका । तिंही लोकां कांपवी ॥६२०॥</p>
</section>
<section>
<p>तिंही लोकांचा शास्ता । ईश्वर तो मी नियंता ।</p>
<p>येणें कर्मजडाची वार्ता । अनीश्वरता छेदिली ॥२१॥</p>
</section>
<section>
<p>प्रवृत्तीसी अनर्थता । मागां दाविली तत्त्वतां 
।</p>
<p>वैराग्य स्थापिलें सदृढता । निवृत्ति सर्वथा अतिश्रेष्ठ 
॥२२॥</p>
</section>
<section>
<p>आपुल्या ऐश्वर्याच्या आविष्कारें । साधूनि ईश्वरत्व 
केलें खरें ।</p>
<p>मीमांसकमत-निराकारें । निरूपण पुढारें चालवी ॥२३॥</p>
</section>
<section>
<p>मीमांसकमतवार्ता । बोलिले जीवासी अनेकता ।</p>
<p>तोचि कर्ता आणि भोक्ता । हेचि सर्वथा निराकारी ॥२४॥
</p>
</section>
<blockquote>
<section>
<p><br/></p>

<p>गुणाः सृजन्ति कर्माणि गुणोऽनुसृजते गुणान्‌ ।
</p>
<p>जीवस्तु गुणसंयुक्तो भुङ्‍क्ते कर्मफलान्यसौ 
॥ ३१ ॥</p>
<p><br/></p>
</section>
</blockquote>
<section>

<p>कृष्ण म्हणे उद्धवातें । एकादश इंद्रियें समस्तें 
।</p>
<p>करिती नानाविध कर्मांतें । आत्मा तो येथें सर्वसाक्षी 
॥२५॥</p>
</section>
<section>
<p>दीपु उजळलिया घरीं । लोक वर्तती व्यापारीं ।</p>
<p>तो नेमी ना निवारी । तैशापरी जीवु येथें ॥२६॥</p>
</section>
<section>
<p>जीवु प्रेरोनि इंद्रियांतें । म्हणाल करवितसे कर्मांतें 
।</p>
<p>जेवीं कुर्‍हाडी घे‌ऊनि हातें । छेदी वृक्षातें 
कृषीवळु ॥२७॥</p>
</section>
<section>
<p>ऐशी इंद्रियांची प्रेरकता । जीवासी न घडे सर्वथा 
।</p>
<p>ते न घडायाची ऐक कथा । तुज तत्त्वतं सांगेन ॥२८॥</p>
</section>
<section>
<p>इंद्रियां कर्मीं प्रेरण । करिते सत्त्वादिक गुण 
।</p>
<p>जीवु उभयसाक्षी जाण । कर्मकारण त्या नाहीं ॥२९॥</p>
</section>
<section>
<p>अंगें नातळतां आपण । चुंबक संनिधिमात्रें कारण 
।</p>
<p>अचेतन लोहा करी चळण । तैसा जाण जीव येथें ॥६३०॥</p>
</section>
<section>
<p>कां उगवल्या दिवाकर । सुष्टुदुष्टु लोकव्यापार 
।</p>
<p>तो सूर्यासी नातळे कर्मभार । साक्षी साचार कर्मांचा 
॥३१॥</p>
</section>
<section>
<p>तैसी जीवासी कर्तव्यता । सत्य नाहीं गा सर्वथा ।
</p>
<p>दिसे जें कांहीं आपाततां । ते आध्यासिकता मिथ्यात्वें 
॥३२॥</p>
</section>
<section>
<p>कवळें अध्यासिला डोळा । तो चंद्रमा देखे पिंवळा 
।</p>
<p>तेवीं आत्मा कर्ता भासे स्थूळा । केवळ निश्चळा नेणती 
॥३३॥</p>
</section>
<section>
<p>सवेग चालतां आभाळें । बाळें म्हणती चंद्रमा पळे 
।</p>
<p>तेवीं आत्मा कर्ता मानिती स्थूळें । उपाधिमेळें 
अध्यासु ॥३४॥</p>
</section>
<section>
<p>देह मी कर्म माझें । हें आत्मेनि स्वप्नीं नेणिजे 
।</p>
<p>मृगजळीं बुडाले राजे । सत्य मानिजे तैसें हें ॥३५॥</p>
</section>
<section>
<p>एवं आत्म्यासी कर्तव्यता । सत्य नाहीं गा सर्वथा 
।</p>
<p>त्यासी म्हणताती फळभोक्ता । तेही वार्ता मिथ्यात्वें 
॥३६॥</p>
</section>
<section>
<p>स्वप्नीं जोडिल्या सहस्र गायी । जागृतीं त्यांचें 
दुभतें नाहीं ।</p>
<p>आत्मा भोक्ता तैसा पाहीं । उपाधीच्या ठायीं मिथ्यारूपें 
॥३७॥</p>
</section>
<section>
<p>डबकीं प्रतिबिंबला रवी । तो जै तेथील कर्दम सेवी 
।</p>
<p>तैं भोक्ता आत्मा देहगांवी । सत्य मानवीं मानावा 
॥३८॥</p>
</section>
<section>
<p>मृगजळामाजिलेनि मत्स्यें । बिंबला चंद्र गिळिजे 
आवेशें ।</p>
<p>तैसा आत्मा देहाभिनिवेशें । भोगविशेषें भोगिता 
॥३९॥</p>
</section>
<section>
<p>एवं आत्मा जो भोक्ता । ते सोपाधिक वार्ता ।</p>
<p>उपाधि मिथ्या गा तत्त्वतां । आत्मा भोक्ता कैसेनि 
॥६४०॥</p>
</section>
<section>
<p>आत्मा अकर्ता अभोक्ता । सदृढ साधिलें तत्त्वतां 
।</p>
<p>जीवासी बोलिली अनेकता । ते मिथ्या आतां साधितु ॥४१॥
</p>
</section>
<blockquote>
<section>
<p><br/></p>

<p>यावत्‌ स्याद्‌ गुणवैषम्यं तावन्नानात्वमात्मनः 
।</p>
<p>नानात्वमात्मनो यावत्‌ पारतंत्र्यं तदैव हि ॥ ३२ 
॥</p>
<p><br/></p>
</section>
</blockquote>
<section>

<p>सत्व-रज-तमांचा । अंतरीं धुमाडू गुणकर्मांचा ।</p>
<p>तंव जीवासी अनेकत्वाचा । आभासु साचा मानला ॥४२॥</p>
</section>
<section>
<p>अहंकारादि देहपर्यंत । जंव जीवासी मीपण भासत ।</p>
<p>तंव नानात्व मानी सत्य । तें मिथ्या निश्चित उद्धवा 
॥४३॥</p>
</section>
<section>
<p>जैसें आपुलेंचि मुख । आरिसा करी आपणासन्मुख ।</p>
<p>तैसें अविद्यायोगें मायिक । द्वैत देख दाखवी ॥४४॥</p>
</section>
<section>
<p>आरिशामाजीं आपुला । जो द्वैतप्रभावो स्वयें देखिला 
।</p>
<p>तेणें आपण नाहीं द्विधा झाला । मिथ्या भासला आभासु 
॥४५॥</p>
</section>
<section>
<p>तो आभास झालिया समोर । त्रिगुण गुणांचे विकार ।</p>
<p>एकचि दावी नानाकार । दिसे साचार गुणक्षोभें ॥४६॥</p>
</section>
<section>
<p>जैसें आपुलेंचि मुख केवळ । शस्त्र आदर्श आणि जळ ।
</p>
<p>लांब निश्चळ चंचळ । करी प्रबळ विकारी ॥४७॥</p>
</section>
<section>
<p>एवं त्रिप्रकार कार्यविशेखें । मुखचि देखिजे निजमुखें 
।</p>
<p>तैसें तें नानात्व लटिकें । गुणक्षोभकें भासतु 
॥४८॥</p>
</section>
<section>
<p>सूत्रचि विणिलें पटाकारीं । पटावरी तंतूंच्या हारी 
।</p>
<p>दिसती तेवीं चराचरीं । नानाकारीं एकुचि ॥४९॥</p>
</section>
<section>
<p>साकरेचा केला ऊंसु । परी कठिण आंत बाकसु ।</p>
<p>मधील पिळून घ्यावा रसु । हा त्रिगुण दोषु त्या नाहीं 
॥६५०॥</p>
</section>
<section>
<p>तैसा परमात्मा श्रीहरी । अद्वितीय एकु चराचरीं 
।</p>
<p>त्यासी अनेकत्वाची परी । सत्त्वादि करी गुणक्षोभु 
॥५१॥</p>
</section>
<section>
<p>जैसा बहुरूपी आपुल्या ठायीं । नाना सोंगें धरी देहीं 
।</p>
<p>तितुकीं रूपें त्यासी नाहीं । एकला पाही अद्वैत 
॥५२॥</p>
</section>
<section>
<p>तैसा सच्चिदानंद श्रीहरी । आत्मा एक चराचरीं ।</p>
<p>नांदताहे नानाकारीं । द्वैतामाझारीं अद्वैत ॥५३॥</p>
</section>
<section>
<p>’अद्वैत’ साधिलें जीवासी । सत्य मानिलें आम्हांसी 
।</p>
<p>परी एक आशंका ऐसी । निजमानसीं वर्तत ॥५४॥</p>
</section>
<section>
<p>तूंचि म्हणसी ’जीव परतंत्र’ । आतां अद्वैतपणें 
’स्वतंत्र’ ।</p>
<p>बोलसी बोलणें विचित्र । केवीं साचार मानावें ॥५५॥</p>
</section>
<section>
<p>अद्वैतपण संपादिसी । माझें भय लोकपाळां म्हणसी 
।</p>
<p>हें न मने गा आम्हांसी । अद्वैतासी भय कैंचें’ ॥५६॥</p>
</section>
<section>
<p>ऐशिया रीतीं उद्धवा । झाल्या संदेहासी रिघावा ।
</p>
<p>तो तूं आतळों नेदीं जीवा । ऐक बरवा निर्धारु ॥५७॥</p>
</section>
<section>
<p>जीवासी उपाधीसी तादात्म्यता । तंव तंव आभासे नानात्मता 
।</p>
<p>नानात्वीं परतंत्रता । ईश्वरसत्ता नियामक ॥५८॥</p>
</section>
<section>
<p>अमित मीनलिया दळ । सेनापतीवीण विकळ ।</p>
<p>आंबा पिकलिया रसाळ । राखण सबळ त्यापासीं ॥५९॥</p>
</section>
<section>
<p>तैसी जीवासी जंव अनेकता । तंव सृष्टीसी कर्ता हर्ता 
नियंता ।</p>
<p>जाण ईश्वरचि सर्वथा । परतंत्रता ते जीवासी ॥६६०॥</p>
</section>
<section>
<p>अनेकत्वें परतंत्रता । यालागीं ईश्वर नियंता ।</p>
<p>ऐसी देखोनि ईश्वरसत्ता । भय समस्तां जीवांसी ॥६१॥</p>
</section>
<section>
<p>माझे ईश्वरी सत्तेचे भयें । देखोनि अंतकुही भीताहे 
।</p>
<p>इंद्रादिकांचा पाडु काये । भय वाहे विधाता ॥६२॥</p>
</section>
<section>
<p>माझी अत्यंत प्रळयींची सत्ता । वाजे हरिहरांचे 
माथां ।</p>
<p>अनेकत्वाचा संहर्ता । मीचि सर्वथा निजकाळु ॥६३॥</p>
</section>
<section>
<p>यालागीं अनेकत्व जंव आहे । तंववरी दुस्तर काळभये 
।</p>
<p>जेव्हां अनेकत्व नाहीं होये । तेव्हां काळू काये 
नाशील ॥६४॥</p>
</section>
<section>
<p>एवं अनेकत्वाचे माथां । ईश्वरभयाची काळसत्ता ।</p>
<p>अनेकत्वें परतंत्रता । जाण सर्वथा उद्धवा ॥६५॥</p>
</section>
<section>
<p>तें अनेकत्व जैं जाये । तैं काळ नाहीं मा कैंचें 
भये ।</p>
<p>पर नसतां परतंत्र न होये । एकत्वीं आहे स्वानंद ॥६६॥</p>
</section>
<section>
<p>जेथ द्वैताचा मळु नुठी । ऐक्य देखे सकळ सृष्टीं ।
</p>
<p>तेव्हां स्वानंदाचिया कोटी । भोगी उठा‌उठी निजबोधें 
॥६७॥</p>
</section>
<section>
<p>ज्या सुखाची मर्यादा । देशें काळें न करवे कदा ।</p>
<p>त्या सुखाची सुखसंपदा । भोगिती सदा अद्वैतें ॥६८॥</p>
</section>
<section>
<p>निजात्मेज्ञानें अलोलिक । दुजेनवीण अद्वैतसुख 
।</p>
<p>तें सांडूनि कर्मवादी परम मूर्ख । नाना लोक वांछिती 
॥६९॥</p>
</section>
<section>
<p>मागां कर्मवादी कर्मठ । बोलिले प्रवृत्ति अतिश्रेष्ठ 
।</p>
<p>कर्में करूनियां उद्‍भट । भोग वरिष्ठ भोगावे ॥६७०॥</p>
</section>
<section>
<p>तेंचि निरसोनि आतां । पुढारीं चालविली कथा ।</p>
<p>उद्धवासी अद्वैतता । दृढ सर्वथा सांगत ॥७१॥</p>
</section>
<blockquote>
<section>
<p><br/></p>

<p>यावदस्यास्वतंत्रत्वं तावदीश्वरतो भयम्‌ ।</p>
<p>य एतत्‌ समुपासीरंस्ते मुह्यन्ति शुचार्पिताः 
॥ ३३ ॥</p>
<p><br/></p>
</section>
</blockquote>
<section>

<p>गुणवैषम्य ज्याचे ठायीं । ते नर भोगासक्त पाहीं 
।</p>
<p>यागादि कर्में करूनि देहीं । भोगस्थान तिहीं ठाकिलें 
॥७२॥</p>
</section>
<section>
<p>जे जे ठाकूनि गेले लोक । तेथूनि याज्ञिकां पतनधाक 
।</p>
<p>तंव दुःखी देखे लोकनायक । अनित्य लोक देखोनि ॥७३॥</p>
</section>
<section>
<p>पदच्युती लोकच्युती । भोगकर्मे भोगच्युती ।</p>
<p>केले कष्ट वृथा जाती । दुःखी होती निजपतनें ॥७४॥</p>
</section>
<section>
<p>घायाळा कीजे तरटमार । तैसें ओतप्रोत दुःख फार ।</p>
<p>भंवे जन्ममरणव्यवहार । भोगी अघोर गर्भवास ॥७५॥</p>
</section>
<section>
<p>राहाटमाळेचे करे । पुढती रिता पुढतीं भरे ।</p>
<p>तैसा अविश्रम फिरे । गर्भद्वारें मरणांतीं ॥७६॥</p>
</section>
<section>
<p>विंचें खादिल्या दुःखितासी । दाढीसी आग लागे त्यासी 
।</p>
<p>तेवीं भोगक्षयें पतितासीं । गर्भवासीं पीडा होय 
॥७७॥</p>
</section>
<section>
<p>लोकांची अनित्यता नेणती । यालागीं परमदुःखी होती 
।</p>
<p>कष्टांचें फळ दुःखप्राप्ती । संसारावर्ती अडकले 
॥७८॥</p>
</section>
<section>
<p>केवळ लोक भोग अनित्य । हेंही न घडे गा येथ ।</p>
<p>भोगलोक होत सत्य । तरी अनित्य म्हणावे ॥७९॥</p>
</section>
<section>
<p>जेवीं दोरीं सर्पाभास । तेवीं लोक चतुर्दश ।</p>
<p>केवळ मायामय विलास । सुखलेश तेथ कैंचा ॥६८०॥</p>
</section>
<section>
<p>केवळ जें कां मायिक । सत्यामाजीं कैंचें भोगसुख 
।</p>
<p>कर्मठ ते केवळ मूर्ख । विषय मायिक वांछिती ॥८१॥</p>
</section>
<section>
<p>भरलें मृगजळाचें तळें । तेणें जैं पिकती साळीकेळें 
।</p>
<p>तैं विषयभोगीं सुख फळें । हें न कळे भ्रांतासी ॥८२॥</p>
</section>
<section>
<p>जग दुमदुमित भरलें दिसे । तें तूं मायिक म्हणसी कैसें 
।</p>
<p>हेंचि कळे अनायासें । तुज मी तैसें सांगेन ॥८३॥</p>
</section>
<blockquote>
<section>
<p><br/></p>

<p>काल आत्माऽऽगमो लोकः स्वभावो धर्म एव च ।</p>
<p>इति मां बहुधा प्राहुर्गुणव्यतिकरे सति ॥ ३४ ॥</p>
<p><br/></p>
</section>
</blockquote>
<section>

<p>केवळ मायामय कल्पित । संसार तो अज्ञानजनित ।</p>
<p>एकातें अनेक म्हणत । चित्तें दुश्चित्त हो‍उनी 
॥८४॥</p>
</section>
<section>
<p>कनकबीजसेवनें जैसें । शहाणें माणूस होय पिसें ।
</p>
<p>मग त्यासी नसतेंचि आभासे । ससे मासे गो सर्प ॥८५॥</p>
</section>
<section>
<p>तैसें मायावशें अतिभ्रांता । नसतें अनेकत्व भासे 
चित्ता ।</p>
<p>नभीं गंधर्वनगर पाहतां । दिसे शोभिता पुरदुर्गु 
॥८६॥</p>
</section>
<section>
<p>कां अंधारीं दोरु दिसे डोळां । म्हणे सर्प दंड कीं 
सुमनमाळा ।</p>
<p>नाना एकावळी मुक्ताफळां । कोणी अबळा विसरली ॥८७॥</p>
</section>
<section>
<p>तेवीं निजात्मा मी पुरुषोत्तम । त्या मज नानारूपें 
नानाकर्म ।</p>
<p>काळु आत्मा आगम । स्वभावधर्म मज म्हणती ॥८८॥</p>
</section>
<section>
<p>’काळु’ म्हणती प्रकृतिक्षोभकु । ’आत्मा’ म्हणती 
प्रकृतिनियामकु ।</p>
<p>’वेद’ म्हणती कर्मबोधकु । अदृष्टद्योतकु ’धर्म’ 
म्हणती ॥८९॥</p>
</section>
<section>
<p>अदृष्ट दृष्ट करूनि भोगविजे । यालागीं ’धर्म तो 
म्हणिजे ।</p>
<p>आतां ’स्वभावो’ जेणें बोलिजे । तेंही सहजें परियेसीं 
॥६९०॥</p>
</section>
<section>
<p>आत्मा भोक्ता हा ’स्वभावो’ । जेणें परिणामें देवाधिदेवो 
।</p>
<p>इत्यादिका हेतु पहा हो । मजचि ’स्वभावो’ म्हणताति 
॥९१॥</p>
</section>
<section>
<p>अदृष्टाचें फळ नाना लोक । ’लोक’ म्हणावया हेतु हे 
देख ।</p>
<p>एवं मज एकातें अनेक । मिथ्या मूर्ख मानिती ॥९२॥</p>
</section>
<section>
<p>नानारंगांचिया वृत्ती । चित्र लिहिलें यथानिगुती 
।</p>
<p>तेंही नानाकारें दिसे भिंतीं । सर्वव्यक्तिद्योतक 
॥९३॥</p>
</section>
<section>
<p>तैसे नानाकार नाना धर्म । नाना नामें नाना कर्म ।
</p>
<p>तें मी अवघा आत्माराम । सर्वोत्तम सर्वथा ॥९४॥</p>
</section>
<section>
<p>मजवेगळा रिता कांहीं । अणुभरी ठाव उरला नाहीं ।</p>
<p>मी सर्वात्मा सर्व देहीं । सर्वगत पाहीं सर्वदा 
॥९५॥</p>
</section>
<section>
<p>जैसे सागरामाजीं तरंग । तैसें मजमाजीं दिसे जग ।
</p>
<p>जग नव्हे तें मीचि चांग । सुख अव्यंग मजमाजीं ॥९६॥</p>
</section>
<section>
<p>मी शुद्ध-बुद्ध-मुक्तस्वभाव । त्या मज नानात्वें 
ठेविती नांव ।</p>
<p>उद्धवा ज्यासी जैसा भाव । तैसा मी देव तयासी ॥९७॥</p>
</section>
<section>
<p>नास्तिक्य वसे ज्याचे ठायीं । त्यासी मी सर्वथा 
कोठें नाहीं ।</p>
<p>आस्तिक्यवंतालागीं पाहीं । मी सर्वांठायीं तिष्ठतु 
॥९८॥</p>
</section>
<section>
<p>भावार्थे जो मज जेथें पाहे । त्यासी मी तेव्हांचि 
तेथें आहें ।</p>
<p>मज पावावया उपाये । बहुत पाहें न लगती ॥९९॥</p>
</section>
<section>
<p>मी सर्वात्मा सर्वमत एकु । ऐसा जयाचा भाव निष्टंकु 
।</p>
<p>तोचि पढियंता मज एकु । ज्ञानतिलकु तो माझा ॥७००॥</p>
</section>
<section>
<p>तो आत्मा मी त्याचें देह । मी ध्याता तो माझें ध्येय 
।</p>
<p>मी ज्ञाता तो शुद्ध ज्ञेय । ऐसा पढिये तो आम्हां 
॥१॥</p>
</section>
<section>
<p>उद्धवा हे एकात्मताभक्ती । सज्ञान ज्ञातें येणें 
भजती ।</p>
<p>तयां मज अभेदप्रीती । तुवांही या रीती भजावें ॥२॥</p>
</section>
<section>
<p>परमात्मा एक नित्य शुद्ध । त्यासी मायामय संसारबंध 
।</p>
<p>मिथ्या जाण देहसंबंध । हा ’निजात्मबोध’ पैं माझा 
॥३॥</p>
</section>
<section>
<p>हा मिथ्यासंबंध पडे जीवासी । आत्मज्ञानें मुक्ति 
त्यासी ।</p>
<p>हें मागें बोलिलों तुजपाशीं । तेंचि मतनिरासीं 
दृढ केलें ॥४॥</p>
</section>
<section>
<p>धरोनि श्लोक चौदावा । अंतीं श्लोक चौतिसावा ।</p>
<p>मीमांसकमताचा आघवा । निरासु बरवा येणें केला ॥५॥</p>
</section>
<section>
<p>एवं निरसोनि मतांतर । अद्वैत स्थापिलें दृढतर ।
</p>
<p>हेंचि निजज्ञान साचार । चराचरवरिष्ठ ॥६॥</p>
</section>
<section>
<p>अद्वैतज्ञान शुद्ध चोख । ऐकोनि उद्धवा जाहलें सुख 
।</p>
<p>हृदयीं दाटला जी हरिख । पाहे श्रीमुख कृष्णाचें 
॥७॥</p>
</section>
<section>
<p>चालिलें सात्त्विकाचें भरितें । चित्त विसरलें 
चिंतनातें ।</p>
<p>अश्रु लोटले जी तेथें । आप‍आपणियातें विसरला ॥८॥</p>
</section>
<section>
<p>उद्धवासी नावेक । पडोनि ठेलें जी टक ।</p>
<p>सावध हो‌ऊनियां देख । कृष्णसंमुख तो झाला ॥९॥</p>
</section>
<section>
<p>अद्वैतभजनें जे भजते । ते भक्त कृष्णासी आवडते ।
</p>
<p>तें केवीं प्राप्त होय मातें । यालागीं हरितें पुसतु 
॥७१०॥</p>
</section>
<blockquote>
<section>
<p><br/></p>

<cite><p>श्री‌उद्धव उवाच ।</p></cite>
<p>गुणेषु वर्तमानोऽपि देहजेष्वनपावृतः ।</p>
<p>गुणैर्न बध्यते देही बध्यते वा कथं विभो ॥ ३५ ॥</p>
<p><br/></p>
</section>
</blockquote>
<section>

<p>उद्धव म्हणे कृष्णनाथा । आत्मा देहामाजीं असतां 
।</p>
<p>बंधन पावे जी तत्त्वतां । कीं सर्वथा पावेना ॥११॥</p>
</section>
<section>
<p>गुण असतां मुक्ति घडे । कीं गुण गेलिया मुक्ति जोडे 
।</p>
<p>हेंचि सांगावें मज पुढें । अतिनिवाडें निश्चित 
॥१२॥</p>
</section>
<section>
<p>गुण असतां मुक्ति घडे । हें सर्वथा बोलणें कुडें 
।</p>
<p>ज्वर असतां आरोग्य न घडे । वृक्ष न वाढे भिरुंडेंसीं 
॥१३॥</p>
</section>
<section>
<p>बाहीं बांधोनि पाषाण । समुद्रामाजीं तरे कोण ।</p>
<p>तैसें देहीं असतां त्रिगुण । मुक्तपण कैसेनि ॥१४॥</p>
</section>
<section>
<p>गुण जे रजतमादिक । त्यांचें कार्य देह देख ।</p>
<p>गुणासारिखीं आवश्यक । कर्मे अनेक आचरे ॥१५॥</p>
</section>
<section>
<p>कर्माचें फळ सुखदुःख । भोगणें पडे गा अचुक ।</p>
<p>गुणांसी मुक्ति न घडे देख । हें ज्ञाते लोक म्हणताति 
॥१६॥</p>
</section>
<section>
<p>गुण गेलिया मुक्ती । हेंही न घडे गा श्रीपती ।</p>
<p>येहीविषयीं विनंती । कृपामूर्ती अवधारीं ॥१७॥</p>
</section>
<section>
<p>गुणांचें कार्य देहेंद्रियें । ते गुण जा‌ऊनि देह 
राहे ।</p>
<p>भूमीविण वृक्ष होये । हें अबद्ध पाहें बोलणें ॥१८॥</p>
</section>
<section>
<p>कारण जा‌ऊनि कार्य राहे । हें बोलणें घडे काये ।</p>
<p>गुण जातां देहोचि जाये । मुक्त वर्तताहे कैसेनि 
॥१९॥</p>
</section>
<section>
<p>एवं गुण असतां नसतां । मुक्ति न घडे गा सर्वथा ।</p>
<p>येचिविषयीं कृष्णनाथा । तुज मी तत्त्वतां पुसतु 
॥७२०॥</p>
</section>
<section>
<p>आणिक एक जगन्नाथा । तुज मी विनंती करीन आतां ।</p>
<p>गुण आत्म्यासी एकत्रता । न घडे सर्वथा निश्चित ॥२१॥</p>
</section>
<section>
<p>भरलें मृगजळाचें तळें । चंद्रमा बिंबेना तेणें 
जळें ।</p>
<p>तेवीं आत्मा गुणांसी नाकळे । स्वभावें नातळे गुणांतें 
॥२२॥</p>
</section>
<section>
<p>गुण ते अज्ञानाची राती । आत्मा स्वप्रकाश गभस्ती 
।</p>
<p>त्यासमोर ते कैंचे येती । मग बाधिती आत्म्यातें 
॥२३॥</p>
</section>
<section>
<p>अंधार सूर्यातें गिळी । का‌उळा कैलास आतळी ।</p>
<p>बागुल हनुमंतातें सळी । मशक गिळी गजातें ॥२४॥</p>
</section>
<section>
<p>माशी-पांखें गगन उडे । सगळा मेरु थिल्लरीं बुडे ।
</p>
<p>मृगजळीं जैं तारूं पडे । तैं आत्मा सांपडे गुणांत 
॥२५॥</p>
</section>
<section>
<p>जेवीं आकाश नातुडे जाळीं । तेवीं आत्मा नाकळे गुणमेळीं 
।</p>
<p>मा सुखदुःखांची नवाळी । गुणकल्लोळीं कां भोगी ॥२६॥</p>
</section>
<section>
<p>यापरी न घडे गा बद्धता । मा मुक्ताची कायसी कथा ।
</p>
<p>कैसेनि बद्धमुक्तव्यवस्था । घडे कृष्णनाथा तें 
सांग ॥२७॥</p>
</section>
<section>
<p>येथ बद्धासी काय कारण । आणि मुक्ताची कोण खूण ।</p>
<p>एवं बद्धमुक्तलक्षण । मज संपूर्ण सांगावें ॥२८॥
</p>
</section>
<blockquote>
<section>
<p><br/></p>

<p>कथं वर्तेत विहरेत्‌ कैर्वा ज्ञायेत लक्षणैः ।</p>
<p>किं भुञ्जीतोत विसृजेच्छयीतासीत याति वा ॥ ३६ ॥</p>
<p><br/></p>
</section>
</blockquote>
<section>

<p>आतां बद्धमुक्तांची स्थिती । मज सांगावी श्रीपती 
।</p>
<p>कोणें लक्षणें जाणिजेती । दोघे कळती कैसेनि ॥२९॥</p>
</section>
<section>
<p>पावोनियां विदेहावस्था । देहीं कैसेनि वर्तता ।
</p>
<p>वश करूनि गुणातीतता । गुणीं क्रीडता कैसेनि ॥७३०॥</p>
</section>
<section>
<p>पावोनियां मुक्तदशा । देहीं भोग भोगी कैसा ।</p>
<p>त्यासी त्यागाचा कोण ठसा । हृषीकेशा सांगिजे ॥३१॥</p>
</section>
<section>
<p>त्याचे निद्रेचें कोण लक्षण । कोण बैसका कोण आसन 
।</p>
<p>वस्तु जाणोनि संपूर्ण । गमनागमन त्या कैसें ॥३२॥</p>
</section>
<section>
<p>ऐशीं मुक्तांची लक्षणें । त्याहोनि बद्धांची विलक्षणें 
।</p>
<p>कृपा करोनि नारायणें । मजकारणें सांगिजे ॥३३॥</p>
</section>
<blockquote>
<section>
<p><br/></p>

<p>एतदच्युत मे ब्रूहि प्रश्नं प्रश्नविदां वर ।</p>
<p>नित्यबद्धो नित्यमुक्त एक एवेति मे भ्रमः ॥ ३७ ॥</p>
</section>
<section>
<p>इति श्रीमद्‍भागवते महापुराणे पारमहंस्यां एकादशस्कन्धे 
भगवद्‌-उद्धवसंवादे दशमोऽध्यायः ॥ १० ॥</p>
<p><br/></p>
</section>
</blockquote>
<section>

<p>या प्रश्नोत्तरांची उत्कंठा । थोर वर्ततसे वैकुंठा 
।</p>
<p>प्रश्नवेत्त्यांमाजीं श्रेष्ठा । अतिवरिष्ठा 
गोविंदा ॥३४॥</p>
</section>
<section>
<p>अनादि असे गुणसंबंधु । तेणें आत्मा झाला नित्यबद्धु 
।</p>
<p>नित्यमुक्त हा शब्दु । असंबद्धु सर्वथा ॥३५॥</p>
</section>
<section>
<p>जरी आत्म्यासी नित्यमुक्तता । तरी बोलोंचि नये 
बद्धता ।</p>
<p>एकुचि बद्धमुक्त म्हणतां । भ्रम अच्युता वाटत ॥३६॥</p>
</section>
<section>
<p>आत्मा एकचि तत्त्वतां । त्यासी बद्धता आणि मुक्तता 
।</p>
<p>एकासीच दोनी अवस्था । कृष्णनाथा कैसेनि ॥३७॥</p>
</section>
<section>
<p>तो धाला तोचि भुकेला । जागता तोचि निजेला ।</p>
<p>जो जिता तोचि मेला । सत्यत्व या बोला कैसेनि ॥३८॥</p>
</section>
<section>
<p>काळें तेंचि धवळें । देखणें तेंचि आंधळें ।</p>
<p>अर्धें तेंचि सगळें । कुहिर्‍या केळें केवीं होती 
॥३९॥</p>
</section>
<section>
<p>लोण तेंचि अलवणी । कोरडें तें पाणी ।</p>
<p>अतिशीतळ तो दारुण अग्नि । मुकें पुराणीं बोलिगडें 
॥७४०॥</p>
</section>
<section>
<p>लुगडें नागीवपणें लाजाळु । अन्न भुकेलेपणें भुकाळू 
।</p>
<p>मुक्तीसी मुक्तीचा दुकाळू । कापूरा परिमळू मिळेना 
॥४१॥</p>
</section>
<section>
<p>तैसे संत तेचि असंत । अद्वैत तेंचि होय द्वैत ।</p>
<p>तेव्हां हित तेंचि अनहित । दिसे प्रस्तुत आम्हांसी 
॥४२॥</p>
</section>
<section>
<p>आत्मा नित्यमुक्त-शुद्ध-बुद्ध । ऐसा तुवांचि मज 
केला बोध ।</p>
<p>तो गुणसंगें म्हणसी बद्ध । भ्रमु अगाध येणें मज ॥४३॥</p>
</section>
<section>
<p>एकासचि बद्धमुक्तता । कैसेनि घडे कृष्णनाथा ।</p>
<p>कृपाळुवा जी अनंता । हें मज तत्त्वतां सांगावें 
॥४४॥</p>
</section>
<section>
<p>म्हणीसी मुक्तीसी आगंतुकता । तेणें मोक्षासि आली 
अनित्यता ।</p>
<p>बद्ध आगंतुक म्हणतां । त्यासी सादिता ये‌ऊं पाहे 
॥४५॥</p>
</section>
<section>
<p>पूर्वी बद्धचि नव्हता । येथूनि उपजला आतां ।</p>
<p>ऐशी सादिता बोलतां । हो‌इल शास्त्रार्था विरुद्ध 
॥४६॥</p>
</section>
<section>
<p>श्रुतिस्मृतिशास्त्रसिद्ध । अनादि मुक्ती अनादि 
बद्ध ।</p>
<p>आत्मा एक अवस्था द्विविध । त्याही विरुद्ध परस्परें 
॥४७॥</p>
</section>
<section>
<p>उठिली बद्धता मुक्तीतें छळी । खवळली मुक्ती बद्धता 
गिळी ।</p>
<p>ऐशी विरुद्धता आत्म्याजवळीं । केवीं वनमाळी राहताति 
॥४८॥</p>
</section>
<section>
<p>जैं सांजवेळे भेटे पाहांट । तै विद्या अविद्या होय 
एकवट ।</p>
<p>सूर्य अंधाराची बांधे मोट । तैं आत्म्यानिकट अवस्था 
॥४९॥</p>
</section>
<section>
<p>हिंगासी कापुराचा वासु जोडे । तैं अविद्या विद्येमाजीं 
पडे ।</p>
<p>ससा सिंहावरी जैं चढे । तैं आत्म्यापुढें अवस्था 
॥७५०॥</p>
</section>
<section>
<p>उद्धव म्हणे कृष्णनाथा । या जैं कळल्या दोनी अवस्था 
।</p>
<p>तैंचि मुक्ति आली हाता । मज सर्वथा मानलें ॥५१॥</p>
</section>
<section>
<p>मग म्हणे श्री‌अनंता । विशद सांगाव्या अवस्था ।
</p>
<p>म्हणोनि चरणीं ठेविला माथा । मोक्षदाता तूं मज ॥५२॥</p>
</section>
<section>
<p>सखोल उद्धवाचा प्रश्न । ऐकोनि सुखावला नारायण ।
</p>
<p>माझा उद्धवु जाहला सज्ञान । हरिखें जगज्जीवन डोलतु 
॥५३॥</p>
</section>
<section>
<p>परमार्थी अवस्था गाढी । देखोनि प्रश्नाची अतिगोडी 
।</p>
<p>उद्धवासी ओंवाळावया आवडीं । जीव कुरवंडी करूं पाहे 
॥५४॥</p>
</section>
<section>
<p>नुल्लंघी भक्ताचें उत्तर । फोडिलें गुह्य ज्ञानभांडार 
।</p>
<p>भक्तकृपा जी अपार । हरि साचार तुष्टला ॥५५॥</p>
</section>
<section>
<p>उद्धवाचा प्रश्न गहन । कृपा द्रवला जगज्जीवन ।</p>
<p>एका विनवी जनार्दन । आनंदघन वोळला ॥५६॥</p>
</section>
<section>
<p>त्या आनंदाचा महापूरु । शिष्यसरितेसी ये‌ईल थोरु 
।</p>
<p>तेणें चिद्‍गंगासागरु । शिष्य सत्वरु ठाकील ॥५७॥</p>
</section>
<section>
<p>टाकोनियां संसार‌आस्था । जो लागला भक्तिपंथा ।</p>
<p>तोचि अधिकारी भागवता । परमार्था ग्राहकु ॥५८॥</p>
</section>
<section>
<p>ज्याचे पोटीं संसारचिंता । तो कथा ऐकतांचि दुश्चिता 
।</p>
<p>चित्त चिंती ज्या ज्या अर्था । तो सर्वथा तेथें असे 
॥५९॥</p>
</section>
<section>
<p>चित्त जंव नाहीं सुचित । तंव न कळे श्रीभागवत ।</p>
<p>गुरुवांचूनि श्रीभागवतार्थ । नव्हे प्राप्त प्राण्यासी 
॥७६०॥</p>
</section>
<section>
<p>जो संसारापासोनि विरक्त । गुरुचरणीं अति‌अनुरक्त 
।</p>
<p>त्यासी फावला एक परमार्थ । फळे भागवत तयासी ॥६१॥</p>
</section>
<section>
<p>देखतां कृष्णाचें श्रीमुख । उद्धवा नीच नवें समाधिसुख 
।</p>
<p>तरी श्रवणाची श्रद्धा अधिक । आवडी देख अनिवार ॥६२॥</p>
</section>
<section>
<p>जो श्रुतिप्रतिपाद्य चिद्घन । त्या श्रीकृष्णाचें 
गुह्य ज्ञान ।</p>
<p>पुढतपुढतीं हो‌आवया श्रवण । करी प्रश्न अतियोग्य 
॥६३॥</p>
</section>
<section>
<p>विद्या‌अविद्येचा निरासु । श्रीकृष्ण सांगेल परेशु 
।</p>
<p>पुढील अध्याय अतिसुरसु । श्रोतां अवकाशु मज द्यावा 
॥६४॥</p>
</section>
<section>
<p>तो कृष्ण‍उद्धवसंवादु । पुढिले कथेचा अतिविनोदु 
।</p>
<p>एका जनार्दनीं महाबोधु । परमानंदु प्रकटेल ॥७६५॥
</p>
</section>
<blockquote>
<section>
<p><br/></p>
<p>इति श्रीमद्‍भागवते महापुराणे एकादशस्कन्धे श्रीकृष्णोद्धसंवादे 
</p>
<p>परमहंससंहितायां एकाकारटीकायां दशमोऽध्यायः ॥१०॥</p>
</section>
<section>
<p>श्रीकृष्णार्पणमस्तु ॥ मूळश्लोक ॥३७॥ ओव्या ॥७६५॥</p>
<p><br/></p>
</section>
</blockquote>
<section>

</article>
</body>
<!-- Mirrored from santeknath.org/eknathi bhagwat/adhyay 8.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

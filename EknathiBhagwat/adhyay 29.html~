<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<h2>अध्याय एकोणतिसावा</h2>
<p><br/></p>

<p>श्रीगणेशाय नमः ॥ श्रीकृष्णाय नमः ॥</p>
<p>ॐ नमो सद्‌गुरुदयार्णव । तुझे कृपेसी नाहीं थांव 
।</p>
<p>कृपेनें तारिसी जीव । जीवभाव सांडवूनि ॥ १ ॥</p>
<p>सांडवूनि देहबुद्धी । निरसोनि जीवोपाधी ।</p>
<p>भक्त तारिसी भवाब्धीं । कृपानिधी कृपाळुवा ॥ २ ॥
</p>
<p>तुझें पाहतां कृपाळूपण । जीवासी जीवें मारिसी पूर्ण 
।</p>
<p>नामा रूपा घालिसे शून्य । जातिगोत संपूर्ण निर्दळिसी 
॥ ३ ॥</p>
<p>निर्दळूनि आपपरं । निसंतान करिसी संसारा ।</p>
<p>तो तूं जिवलग सोयरा । कृपाळू खरा घडे केवीं ॥ ४ ॥</p>
<p>जेवीं आंधारीं नांदते दृष्टी । भासतीं नक्षत्रें 
खद्योतकोटी ।</p>
<p>ते आंधारेंसीं सूर्य । त्यासी तुझी घोंटी । तेवीं 
तुझी भेटी साधकां ॥ ५ ॥</p>
<p>तुझी जेथ साचार भेटी । तुवां केलिया कृपादृष्टी 
।</p>
<p>संसारभेदाची त्रिपुटी । त्रिगुणेंसी सृष्टी दिसेना 
॥ ६ ॥</p>
<p>न दाखवूनि गुणादि सृष्टी । दाविसी अद्वय ब्रह्म 
दृष्टीं ।</p>
<p>तुझी झालिया भेटी । भेटीसी तुटी कदा न पडे ॥ ७ ॥</p>
<p>‘जो कदा न देखिजे दृष्टीं । त्यासी केवीं होय भेटी 
।</p>
<p>भेटीसी कदा न पडे तुटी । हेही गोष्टी घडे केवीं’ 
॥ ८ ॥</p>
<p>जैसा गर्भ मातेच्या पोटीं । असोनि मा‌उली न देखे 
द्रुष्टीं ।</p>
<p>तरी तिचे भेटीसी नव्हे तुटी । तेवीं तुझे पोटीं साधक 
॥ ९ ॥</p>
<p>माता कळवळोनि पाळी तान्हे । शेखीं तें मा‌उलितें 
नेणे ।</p>
<p>तेवीं तुजमाजी अज्ञानें । तुवां प्रतिपाळणें निजलोभें 
॥ १० ॥</p>
<p>जन्मला बाळाकारणें । माता वाढवी शहाणपणें ।</p>
<p>तेवीं तुझेनि निजज्ञानें । सज्ञान होणें साधकीं 
॥ ११ ॥</p>
<p>साधकीं लाधतां तुझें ज्ञान । थितें नाठवे मीतूंपण 
।</p>
<p>जीव विसरला जीवपण । अद्वय पूर्ण परमात्मा ॥ १२ ॥</p>
<p>असोत या बहुता गोष्टी । नव्हता सद्‌गुरुकृपादृष्टी 
।</p>
<p>करितां उपायांच्या कोटी । नव्हे भेटी परमार्थ ॥ 
१३ ॥</p>
<p>जाहलिया सद्‌गुरुकृपादृष्टी । साधनें पळतीं उठा‌उठीं 
।</p>
<p>ब्रह्मानंदें कोंदे सृष्टी । स्वानंदपुष्टी साधकां 
॥ १४ ॥</p>
<p>जाहलिया सद्रुरुकृपा प्राप्त । उपनिषदांचा मथितार्थ 
।</p>
<p>साधकांचा चढे हात । कृपा समर्थ श्रीगुरूची ॥ १५ ॥
</p>
<p>सद्‌गुरुकृपा समर्थ । तेणें कृपें श्रीभागवत ।</p>
<p>वाखणिलें जी प्राकृत । शुद्ध मथितार्थ सोलींव ॥ 
१६ ॥</p>
<p>श्रीजनार्दनकृपादृष्टीं । माझ्या मरठ्या आरुष 
गोष्टी ।</p>
<p>रिघाल्या एकादशाचे पोटीं । स्वानंदतुष्टी निजबोधें 
॥ १७ ॥</p>
<p>संस्कृतप्रकृतपरवडी । सज्ञान सेविती स्वनंदगोडी 
।</p>
<p>गाय काळी आणि तांबडी । परी दुधीं वांकुडी चवी नाहीं 
॥ १८ ॥</p>
<p>तेवीं संस्कृतप्राकृत भाखा । ब्रह्मासी पालट नाहीं 
देखा ।</p>
<p>उभय अभेदें वदला एका । साह्य निजसखा जनार्दन ॥ १९ 
॥</p>
<p>जनार्दनकृपेस्तव जाण । अष्टाविशाचें निरूपण ।</p>
<p>गुह्य गंभीर स्वानंदघन । तेहीं केलें व्याख्यान 
अतिशुद्ध ॥ २० ॥</p>
<p>तेथें नानाविधा उपपत्ती । निजबोधें साधूनि युक्ती 
।</p>
<p>स्वयें बोलिला श्रीपती । ब्रह्मस्थिती निष्टंक 
॥ २१ ॥</p>
<p>ब्रह्म अद्वयत्वें परिपूर्ण । तेथ हेतु-मातु-अनुमान 
।</p>
<p>न रिघे बुद्धीयुक्तीसीं मन । अगम्यजाण सर्वार्थीं 
॥ २२ ॥</p>
<p>नाहीं दृश्य-द्रष्टा-दर्शन । नाहीं ध्येय-ध्याता-ध्यान 
।</p>
<p>कर्म-कर्ता कारण मी-तूंपण असेना ॥ २३ ॥</p>
<p>युक्तीनें सांडिला प्राण । दृष्टांतीं वाहिली आण 
।</p>
<p>प्रमाणें जाहलीं अप्रमाण । बोधेंसी क्षीण विवेक 
जहाला ॥ २४ ॥</p>
<p>तेथ बोलणें ना मौन । आकार ना शून्य ।</p>
<p>गुण आणि निर्गुण । समूळ जाण असेना ॥ २५ ॥</p>
<p>ऐसी ब्रह्माची निजस्थिति । कृष्णकृपा उद्धवासी 
प्राप्ती ।</p>
<p>अबळांसी अगम्य निश्चितीं । जन कैशा रीतीं तरतील 
॥ २६ ॥</p>
<p>ब्रह्मस्थिति अतिदुर्गम । हें उद्धवासी कळलें वर्म 
।</p>
<p>साधकांचें साधावया काम । उपावो सुगम पूसत ॥ २७ ॥</p>
<p>कृष्ण निजधामा जा‌ईल आतां । मग ब्रह्मप्राप्ती 
न ये हाता ।</p>
<p>साधक गुंतती सर्वथा । उपाय तत्त्वतां कोण सांगे 
॥ २८ ॥</p>
<p>एवं साधकांचिया हिता । उद्धवा कळवळोनि तत्त्वतां 
।</p>
<p>सुगमत्वें ब्रह्मप्राप्ती ये होता । तो उपाय अच्युता 
पूसत ॥ २९ ॥</p>
<p>एकुणतिसावा निरूपण । ब्रह्मप्राप्तीचें सुगम साधन 
।</p>
<p>सप्रेम भगवद्‍भजन । तें भक्तीलक्षण हरि सांगे ॥ 
३० ॥</p>
<p>सुगम साधनें ब्रह्मप्राप्ती । अबळांसी लाभे जैशा 
रीतीं ।</p>
<p>सा श्लोकीं देवासी विनंती । उद्धव तदर्थीं करितसे 
॥ ३१ ॥</p>
<blockquote>
<p><br/></p>
<cite><p>उद्धव उवाच-</p></cite>
<p>सुदुश्चरामिमां मन्ये योगाचर्यामनात्मनः ।</p>
<p>यथाञ्जसा पुमान्‌ सिद्धयेत्तन्मे ब्रूह्मञ्जसाच्युत ॥ १ ॥</p>
</blockquote>
<p><br/></p>

<p>पूर्वाध्यायीं ब्रह्मस्थिती । सांगितली ते दुर्गम 
गती ।</p>
<p>भोळ्या भाविकां अबळांप्रती । हे ब्रह्मप्राप्ती 
साधेना ॥ ३२ ॥</p>
<p>वस्तु व्यक्त ना अव्यक्त । शेखीं प्रकट ना नव्हे 
गुप्त ।</p>
<p>न काळे मूर्त कीं अमूर्त । केवीं साधकां तेथ प्रवेशु 
॥ ३३ ॥</p>
<p>जें स्थूल ना सूक्ष्म होये । जें आहे नाहीं हा शब्द 
न साहे ।</p>
<p>जेथ पाहतें पाहणें दोनी जाये । तें साधकां होये केवीं 
साध्य ॥ ३४ ॥</p>
<p>जें दिसें तें ब्रह्म म्हणावें । तंव ते माया रूपें 
नांवें ।</p>
<p>आतां नाहींचि म्हणोनि सांडावें । तेणेंही नाडावें 
साधकीं ॥ ३५ ॥</p>
<p>जें आकार ना नव्हे शून्य । जेथें न रिघे ध्येय ध्यान 
।</p>
<p>ज्यासी लाजे ज्ञेय ज्ञान । ज्यातें साधन स्पर्शेना 
॥ ३६ ॥</p>
<p>जें न चढे शब्दांचे हात । जें नातुडे मौना आंत ।</p>
<p>आंत बाहेर नाहीं जेथ । काय साधकीं तेथ धरावें ॥ ३७ 
॥</p>
<p>नाहीं आंतबाहेर विचारा । तेथ काय धरावें निर्धार 
।</p>
<p>जेथ निर्धारूही पुरा । धरावय धीरा धीर नव्हे ॥ ३८ 
॥</p>
<p>साधकीं स्थिर करावया मन । कांहीं न दिसे अवलंबन ।
</p>
<p>तेथें अनात्मे अज्ञान जन । त्यांसी दुस्तर जाण हा 
योगु ॥ ३९ ॥</p>
<p>यापरी निजात्मप्राप्ती । कदा न चढे अबळांहातीं 
।</p>
<p>मज तंव मानलें निश्चितीं । हे आत्मस्थिति दुस्तुरु 
॥ ४० ॥</p>
<p>ऐशिया ब्रह्माची प्राप्ती । अज्ञान अप्रयासें पावती 
।</p>
<p>तैशी सुगम साधनस्थिती । सांग श्रीपती कृपाळुवा 
॥ ४१ ॥</p>
<p>तुवां निजधामा प्रयाण । मांदिलेसें अति त्वरेन 
।</p>
<p>एथ तरावया अज्ञान । सुगम साधन सांगिजे ॥ ४२ ॥</p>
<p>म्हणोनि घातलें लोटांगण । धांवोनि धरिले श्रीकृष्णचरण 
।</p>
<p>तुज गेलिया अज्ञान जन । तरावया साधन सुगम सांगें 
॥ ४३ ॥</p>
<p>पव्हणियापरिस पय‍उतारा । स्त्रियां बाळां अतिसोपारा 
।</p>
<p>तैशिया उपायप्रकार । शार्ङ्गधरा सांगिजे ॥ ४४ ॥
</p>
<p>तुझ्या ठायी सद्‍भाव पूर्ण । आणि नेणती शब्दज्ञान 
।</p>
<p>ऐसे जे अज्ञान जन । त्यासी तरावया साधन सुगम सांगें 
॥ ४५ ॥</p>
<p>मनोनिग्रहो अतिकठिण । साधकां नेमवेना संपूर्ण ।
</p>
<p>तेचि अर्थींचें निरूपण । उद्धव आपण सांगत ॥ ४६ ॥</p>
<blockquote>
<p><br/></p>
<p>प्रायशः पुण्डरीकाक्ष युञ्जन्तो योगिनो मनः ।</p>
<p>विषीदन्त्यसमाधानान्मनोनिग्रहकर्शिताः ॥ २ ॥</p>
</blockquote>
<p><br/></p>

<p>ऐकें कृष्णा कमलनयना । शिणतां साधक साधना ।</p>
<p>कदा नाकळवे मना । तेही विवंचना अवधारीं ॥ ४७ ॥</p>
<p>निग्रहावया निजमन । साधक साधिती प्राणापान ।</p>
<p>त्यांसीही छळोनियां मन । जाय निघोन तत्काळ ॥ ४८ ॥
</p>
<p>घालूनियां एकांतीं आसन । मनोनिग्रहीं जे सावधान 
।</p>
<p>त्यांसीही ठकूनियां मन । जाय निघोन चपलत्वें ॥ ४९ 
॥</p>
<p>मनोनिग्रहीं आम्ही हटी । म्हणोनि रिघाले गिरिकपाटीं 
।</p>
<p>त्यांसीही ठकूनि मन शेवटीं । जाय उठा‌उठीं चपळत्वें 
॥ ५० ॥</p>
<p>एकीं आक‌आळावया मन । त्यजूनि बैसले अन्न ।</p>
<p>तंव मनें केलें आने‌आन । जागृती स्वप्न अन्नमय ॥ 
५१ ॥</p>
<p>मनोनिग्रह करितां देख । मन खवळे आधिकाधिक ।</p>
<p>मनोनेसीं सज्ञान लोक । शिणले साधक साधनीं ॥ ५२ ॥</p>
<p>वारा बांधवेल मोटें । अग्नि प्राशवेल अवचटें ।</p>
<p>समुद्र घोंटवेल पुडीं । परी आत्मनिष्ठे मन न ये ॥ 
५३ ॥</p>
<p>आकाश करवेल चौघडी । महामेरु बांधवेल पुडीं ।</p>
<p>शून्याची मुरडवेल नरडी । परी या मनाच्या वोढी अनिवार 
॥ ५४ ॥</p>
<p>काळ जिकवेल तत्त्वतां । त्रिभुवनींची लाभेल सत्ता 
।</p>
<p>परी मनोनिग्रहाची वार्ता । तुजवीण अच्युता घडे 
केवीं ॥ ५५ ॥</p>
<p>मन तापसां तत्काळ छळी । मन नेमस्तांचा नेम टाळी ।
</p>
<p>मन बळियांमाजीं महाबळी । करी रांगोळी धैर्याची 
॥ ५६ ॥</p>
<p>मन इंद्रातें तळी पाडी । मन ब्रह्यातें हटेंचि नाडी 
।</p>
<p>ऐशी मनाची वोखटी खोडी । आपल्या प्रौढीं नावरे ॥ ५७ 
॥</p>
<p>साधनीं साधक शिणतां । मनोजयो न येचि हाता ।</p>
<p>तुजवांचूनि अच्युता । मना सर्वथा नावरे ॥ ५८ ॥</p>
<p>अत्यंत साधूनि निरवडी । मनोजयो आणितां जोडी ।</p>
<p>तंव सिद्धींची दाटे आडाडी । तेणेंही मन नाडी साधकां 
॥ ५९ ॥</p>
<p>तुझी कृपा नव्हतां जाण । साधकां कदा नावरे मन ।</p>
<p>तूं तुष्टल्या जनार्दन । मनपणा मन स्वयें विसरे 
शरण रिघावें ॥ ६१ ॥</p>
<blockquote>
<p><br/></p>
<p>अथात आनन्ददुघं पदाम्बुजं हंसाः</p>
<p>श्रयेरन्नरविन्दलोचन ।</p>
<p>सुखं नु विश्वेश्वर योगकर्मभिः</p>
<p>त्वन्माययामी विहता न मानिनः ॥ ३ ॥</p>
</blockquote>
<p><br/></p>

<p>कमलापति कमलवदना । कमलालय कमलनयना ।</p>
<p>नाभिकमळीं कमलासना । तुवां ब्रह्मज्ञाना अर्पिलें 
॥ ६२ ॥</p>
<p>त्या तुझ्या चरणीचें चरणामृत । तुझ्या कृपा ज्यास 
होय प्राप्त ।</p>
<p>मनोजय त्याचा अंकित । तो होय विरक्त भवभावा ॥ ६३ 
॥</p>
<p>तुझ्या चरणामृताची गोडी । मनोजयातें तत्काळ जोडी 
।</p>
<p>आधिव्याधि भवपाश तोडी । स्वानंदकोडी साधकां ॥ ६४ 
॥</p>
<p>सकळ साधनांचें निजसार । सांख्ययोगविवेक सधर ।</p>
<p>त्या साराचेंही निजसार । तुझी भक्ति साचार श्रीकृष्णा 
॥ ६५ ॥</p>
<p>जाणॊनि भक्तीचें रहस्य । भजनप्रेमा लोभलें मानस 
।</p>
<p>तेंचि विज्ञान राजहंस । भजनसारांश सेविती ॥ ६६ ॥
</p>
<p>काया वाचा आणि मन । सद्‍भावें सदा संपन्न ।</p>
<p>ऐशिया भक्तां तुझे चरण । स्वानंदें पूर्ण दुभती 
॥ ६७ ॥</p>
<p>धर्म‍अर्थकाममोक्षांसी । साङ्ग साधनें सिद्धी 
त्यांसी ।</p>
<p>विकळ जाहलिया सधनांसी । ये साधकांसी अपावो ॥ ६८ ॥
</p>
<p>तैशी तंव तुझी भक्ति नव्हे । तुज भजतां जीवें भावें 
।</p>
<p>भजकां विघ्न कदा न पावे । शेखीं भक्त नगवे विघ्नासी 
॥ ६९ ॥</p>
<p>जैं सूर्य आणि खद्योतासी । भेटी होय सावकाशीं ।</p>
<p>तरी विघ्ने भक्तांपाशीं । धीरु यावयासी न धरिती 
॥ ७० ॥</p>
<p>पडतां पंचाननाची घाणी । होय मदगजा भंगणी ।</p>
<p>तेवीं तुझ्या भावार्थभजनीं । होय धूळधाणी विघ्नांची 
॥ ७१ ॥</p>
<p>येणेंचि निश्चयें निजसंपन्न । तुझ्या चरणा अनन्यशरण 
।</p>
<p>त्यंसी नातळे जन्ममरण । मा इतर विघ्न तें कैंचें 
॥ ७२ ॥</p>
<p>येणें भावें जे अनन्यशरण । त्यांसी निजचरण ।</p>
<p>स्वानंदे सदा करिती पूर्ण । जेवीं कामधेनु जाण निजवत्सा 
॥ ७३ ॥</p>
<p>भक्तिसरोवरीं निर्मळ । नवविध रसें रसिक जळ ।</p>
<p>तेथ तुझे चरणकमळ । विकासत केवळ भावार्थसूर्यें 
॥ ७४ ॥</p>
<p>तेथ स्वानुभविक भ्रमर । झिंपावोनियां अरुवार ।</p>
<p>कुचंबों नेदितां केसर । आमोदसुखसार सेविती ॥ ७५ 
॥</p>
<p>तेथ विवेक-परमहंस । ते सरोवरींचे राजहंस ।</p>
<p>चरणकमळीं करूनि वास । आमोद सुरम सेविती ॥ ७६ ॥</p>
<p>हो कां आर्त जिज्ञासु अर्थार्थीं । हेही ते सरोवरीं 
असती ।</p>
<p>परी कमळामोद नेणती । ते क्रीडती कमळातळीं ॥ ७७ ॥</p>
<p>ऐसिया भोळ्याभक्तांसी । तूं तारिसी हृषेकेशी ।</p>
<p>एवं जे जे लागले भक्तीसी । अपावो त्यांसी असेना ॥ 
७८ ॥</p>
<p>भावें करितां तुझें भजन । तूं भावार्थे होशी प्रसन्न 
।</p>
<p>तुझ्या प्रसन्नता तुझे चरण । स्वानंद पूर्ण वर्षती 
॥ ७९ ॥</p>
<p>तू विश्वमूर्ती विश्वेश्वरु । तूं ब्रह्मादिकांचा 
ईश्वरु ।</p>
<p>तुझा जाहलिया अभय करु । भक्तां भवभारु स्पर्शेना 
॥ ८० ॥</p>
<p>तुझी भक्ती तें त्यांचें सत्कर्म । तुझा भाव तो त्यांचा 
स्वधर्म ।</p>
<p>तुज नैवेद्य अर्पणें उत्तम । तोचि याग परम भक्तांचा 
॥ ८१ ॥</p>
<p>नित्य स्मरणें तुझें नाम । हाचि भक्तांचा जपसंभ्रम 
।</p>
<p>तुझें कीर्तन मनोरम । ते समाधि परम भक्तांची ॥ ८२ 
॥</p>
<p>एवं भक्त करिती जें जें कर्म । तें तें तूं होसी पुरुषोत्तम 
।</p>
<p>ज्यासी तूं तुष्टसी मेघश्याम । त्यासी भवभ्रम स्पर्शेना 
॥ ८३ ॥</p>
<p>यापरी भजनमुखें । भक्त तारिसी निजत्मसुखें ।</p>
<p>तेणें सुखाचेनि हरिखें । अतिसंतोखें डुल्लसी ॥ 
८४ ॥</p>
<p>एवं अनपेक्षित भक्तजन । तूं निजसुखें करिसी पूर्ण 
।</p>
<p>तुज न रिघती जे शरण । ते मायेनें जाण मोहिले ॥ ८५ ॥
</p>
<p>जे तुझ्या चरणांसी विमुख । ते स्वप्नींही न देखती 
सुख ।</p>
<p>चढतेंवाढतें भोगिती दुःख । मायेनें मूर्ख ते केले 
॥ ८६ ॥</p>
<p>त्यजूनि तुझें चरणध्यान । करितां योगयागाक्रिया 
साधन ।</p>
<p>तें तें साधकां होय बंधन । खवळे अभिमान ज्ञातृत्वें 
॥ ८७ ॥</p>
<blockquote>
<p><br/></p>
<p>( पूर्वश्लोकाचा चरण ) ‘त्वन्माययामी विहता न मानिनः’
</p>
</blockquote>
<p><br/></p>

<p>हाचि श्लोकींचा अंतींचा चरण । उपक्रमोनियां आपण 
।</p>
<p>पंडितांचा ज्ञानाभिमान । अभक्तपण प्रकाशी ॥ ८८ 
॥</p>
<p>आम्ही ज्ञाते आम्ही योगी । आम्ही प्रवर्तक कर्ममार्गीं 
।</p>
<p>आम्ही श्रोत्रिय पवित्र जगीं । आमुची मागी अतिशुद्ध 
॥ ८९ ॥</p>
<p>लोक केवळ अज्ञान । तैसे आम्ही नव्हों आपण ।</p>
<p>आमचें वचन प्रमाण । सर्वार्थीं जाण सर्वांशीं ॥ 
९० ॥</p>
<p>आम्ही ज्ञाते हें मानूनि दृढ । ज्ञानाभिमानें केले 
मूढ ।</p>
<p>पांडित्यें हो‍ऊनि गर्वारूढ । दुःख दुर्वाड भोगिती 
॥ ९१ ॥</p>
<p>अभिमाना‌ऐसा वैरी । आन नाहीं संसारीं ।</p>
<p>तो हा ज्ञानाभिमानेंकरीं । घाली दुस्तरीं सज्ञान 
॥ ९२ ॥</p>
<p>असो हे अभक्तांची कथा । जे चुकले भक्तिपंथा ।</p>
<p>यालागीं नानापरींच्या व्यथा । देह‍अहंता सोसिती 
॥ ९३ ॥</p>
<p>जिंही भक्तीसी विकूनि चित्त । जाहले अनन्यशरणागत 
।</p>
<p>त्यांसी तारिसा तूं जगन्नाथ । निजसुखें निजभक्त 
नांदविसी ॥ ९४ ॥</p>
<p>तुझे जे कां भक्तजन । जिंहीं भक्तीसी विकिला प्राण 
।</p>
<p>त्यासी न मागतां ब्रह्मज्ञान । सहजें जाण ठसावे 
॥ ९५ ॥</p>
<p>तुझें करितां निजभजन । भक्तांसी कदा न बाधी विघ्न 
।</p>
<p>सुखें होती सुखसंपन्न । हें नवल कोण गोविंदा ॥ ९६ 
॥</p>
<p>जे तुज अनन्यशरण । तूं सर्वदा त्यांअधीन ।</p>
<p>तेचि अर्थींचें निरूपण । उद्धव आपण सांगत ॥ ९७ ॥</p>
<blockquote>
<p><br/></p>
<p>किं चित्रमच्युत तवैतदशेषबन्धो</p>
<p>दासेष्वनन्यशरणेषु यदात्मसात्त्वम्‌ ।</p>
<p>यो रोचयन्‌ सहमृगैः स्वयमीश्वराणां</p>
<p>श्रीमत्किरीटतटपीडितपादपीठः ॥ ४ ॥</p>
</blockquote>
<p><br/></p>

<p>विघ्न न बाधी तुझ्या भक्तांसी । हें नवल नव्हे हृषीकेशी 
।</p>
<p>तूं भुलोनि भक्तप्रेमासी । भक्ताधीन होसी सर्वदा 
॥ ९८ ॥</p>
<p>हो‍ऊनि निजदासाधीन । मध्यरात्रीं उरविसी अन्न ।
</p>
<p>शेखीं तुज न मिळे भोजन । भुकेल्या पान भाजीचें ॥ 
९९ ॥</p>
<p>उभय सेनेचे देव्हडीं । शस्त्रें सुटतां अति कडाडीं 
।</p>
<p>तेथ सोसिसी रथाची वोढी । शेखीं रथींचीं घोडीं तूं 
धुशी ॥ १०० ॥</p>
<p>तुझा मुकुट नाकळे वेदासी । तेथ भक्तांचा चाबुक खोंविसी 
।</p>
<p>देखतां सकळिकां रायासी । रणीं घोडे धुसी निजांगें 
॥ १ ॥</p>
<p>वागोरे धरोनि दांतीं । चारी घोडे चहूं हातीं ।</p>
<p>धुतां न लाजसी श्रीपती । भक्ताधीन निश्चितीं तूं 
ऐसा ॥ २ ॥</p>
<p>बंदीहुनी सोडविलें ज्यासी । तो उग्रसेन स्वामी 
करिसी ।</p>
<p>उच्छिष्टें धर्माघरींचीं काढिली । शेखीं गायी राखिसी 
नंदाच्या ॥ ३ ॥</p>
<p>असो ते थोरांची थोर मात । तूंचि मिळोनि गोवळा‌आंत 
।</p>
<p>उभ‍उभ्यां खासी त्यांचा भात । छंदें नाचत त्यांचेनी 
॥ ४ ॥</p>
<p>न म्हणसी सोवळें ओवळें । प्रत्यक्ष केवळ गोवळे ।
</p>
<p>त्यांचेनि उच्छिष्टकवळें । स्वानंदमेळें डुल्लसी 
॥ ५ ॥</p>
<p>द्रौपदीचिये अतिसांकडीं । नेसतीं जाहलासि तूं लुगडीं 
।</p>
<p>गोपिकांचिया निज‍आवडीं । तूं कडोविकडी नाचसी ॥ 
६ ॥</p>
<p>पूर्णकलश नेतां पाहीं । कांटा मोडला गोपीचे पायीं 
।</p>
<p>तो पाय धरूनि हातीं दोंही । तूं कांटा लवलाहीं काढिसी 
॥ ७ ॥</p>
<p>खांदीं वाहिलें दुर्वासासी । द्वारपाळ तूं बळीपाशीं 
।</p>
<p>ऐसा भक्ताधीन तूं होसी । वचनें वर्तसी दासांच्या 
॥ ८ ॥</p>
<p>देवा तूं ऐसें म्हणसी । ‘गोवळत्व सत्य मानिसी’ ।
</p>
<p>तें तुज न घडे हृषीकेशी । तूं पूज्य होसी सुरनरां 
॥ ९ ॥</p>
<blockquote>
<p><br/></p>

<p>( पूर्वश्लोकींचें पद ) ‘श्रीमत्किरीटतटपीडितपादपीठः 
॥’</p>
</blockquote>
<p><br/></p>

<p>इंद्र चंद्र आणि महेंद्र । ब्रह्मा बृहस्पति आणि 
शंकर ।</p>
<p>ऐसे पूज्य जे कां ईश्वर । तेही तुझे किंकर श्रीकृष्णा 
॥ ११० ॥</p>
<p>तुझे आसनाचे पादपीठीं । त्यांच्या मुकुटमणियांच्या 
कोटी ।</p>
<p>घर्षणीं झणत्कार उठी । नमस्कारा दाटी सुरवरां ॥ 
११ ॥</p>
<p>तुझी आज्ञा न मानितां । ब्रह्मादिकांचिया माथां 
।</p>
<p>साटु वाजे जी सर्वथा । मा इतरांची कथा ते कोण ॥ १२ 
॥</p>
<p>तुझे आज्ञेभेणें जाण । वायु वागवी नेमस्त प्राण 
।</p>
<p>सूर्य चालवी दिनमान । तुझे आज्ञेभेण गोविंदा ॥ १३ 
॥</p>
<p>तुझे आज्ञेचे भयभागीं । समुद्र मर्यादा नुल्लंघी 
।</p>
<p>तुझ्या आज्ञेच्या नियोगी । वर्षिजे मेघीं जळ काळीं 
॥ १४ ॥</p>
<p>तुझे आज्ञेची अगाध थोरी । स्वयें मृत्यु वंदी शिरीं 
।</p>
<p>तोही स्वकाळें प्रळयो करी । आज्ञेबाहेरी कदा न निघे 
॥ १५ ॥ आशंका ॥</p>
<p>‘मी तंव नंदाचा खिल्लारी । उग्रसेनाची सेवा करीं 
।</p>
<p>माझीं हे एवढी थोरी । मिथ्या’ मुरारी म्हणशील ॥ १६ 
॥</p>
<p>तुवां पाडूनि काळाचे दांत । गुरुपुत्र आणिला एथ 
।</p>
<p>इंद्र केला मानहत । गोकुळीं अद्‍भुत वर्षतां ॥ १७ 
॥</p>
<p>इतरांची गोठी कायशी । हो‍ऊनि वत्सें वत्सपांसीं 
।</p>
<p>वेड लाविलें विधात्यासी । शेखीं गोवळ होसी नंदाचा 
॥ १८ ॥</p>
<p>बाणकैवारालागुनी । शिव आला अतिकोपोनी ।</p>
<p>तो त्वां जिंकिला अर्धक्षणी । शार्ङ्गपाणी ईश्वरेश्वरा 
॥ १९ ॥</p>
<p>तुझी भेटी घ्यावयाकारणें । उत्कंठा वाहिजे नारायणें 
।</p>
<p>ब्राह्मण अपत्यद्वारा तेणें । तुझी भेटी वांछिणें 
सर्वदा ॥ १२० ॥</p>
<p>तूं भक्तकाझपंचानन । सत्य करावया अर्जुन ।</p>
<p>क्षीरसागरीं रिघोनि जाण । कृष्णनारायण भेटले ॥ 
२१ ॥</p>
<p>दोहींचे भेटीची परवडी । संत जाणती निजा‌आवडीं ।
</p>
<p>दोघां मिठी पडली गाढी । निजात्मगोडी अभिन्न ॥ २२ 
॥</p>
<p>कृष्णीं विराला नारायण । कीं नारायणामाजीं श्रीकृष्ण 
।</p>
<p>दोघां नाहीं दोनीपण । स्वरूप परिपूर्ण एकत्वें 
॥ २३ ॥</p>
<p>तेथ अर्जुनासी जाहली व्यथा । थित्या अंतरलों कृष्णनाथा 
।</p>
<p>तंव शेषशयनीं होय देखता । नारायणता श्रीकृष्णीं 
॥ २४ ॥</p>
<p>तो तूं भक्तकाजकैवारी । लीलाविग्रही अवतारधारी 
।</p>
<p>अवतार धरिसी नानापरी । दीनोद्धारी श्रीकृष्णा ॥ 
२५ ॥</p>
<p>यापरी गा हृषीकेशी । अगाध महिमा तुझेपाशीं ।</p>
<p>येचि अवतारीं आम्हांसी । प्रतीती निश्चयेंसी पैं 
आली ॥ २६ ॥</p>
<p>अखंड ऐश्वर्याची स्थिती । अनावृत ज्ञानस्फूर्ती 
।</p>
<p>अद्वयानंदा नाहीं च्युती । ‘अच्युत’ निश्चितीं 
या नांव ॥ २७ ॥</p>
<p>ऐसा तूं अनंत अपरंपार । नित्यतां ईश्वराचा ईश्वर 
।</p>
<p>तरी तूं भक्तकरुणाकर । तोही प्रकार अवधारीं ॥ २८ 
॥</p>
<blockquote>
<p><br/></p>

<p>(पूर्वश्लोकींचा चरण) ‘योऽरोचयत्‌ सहमृगैं स्वयमीश्वराणाम्‌ 
॥’</p>
</blockquote>
<p><br/></p>

<p>देवां दुर्लभ जो नमस्कारा । तो तू रिसां आणि वानरां 
।</p>
<p>खेंव देसी रामचंद्रा । लीलावताराचेनि नटनाट्यें 
॥ २९ ॥</p>
<p>तुवां बोलावें कृपा करूनी । यालागीं वेद तिष्ठे 
सावधानीं ।</p>
<p>तो तू वानरांच्या कानीं । गुज आळोंचूनी सांगशी ॥ 
१३० ॥</p>
<p>तुझें ज्ञान न कळे वेदशास्त्रां । तो तूं विचार पुससी 
वानरां ।</p>
<p>अनुसरोनि त्यांच्या मंत्रा । उपायद्वारा वर्तसी 
॥ ३१ ॥</p>
<p>यज्ञींचीं अवदानें प्रांजळें । कदा न घेसी यज्ञकाळें 
।</p>
<p>तो तूं वानरांची वनफळें । खासी कृपाबळें सप्रेम 
॥ ३२ ॥</p>
<p>ऐसें भक्तांचें निजप्रेम । तूं प्रतिपाळिसी मेघश्याम 
।</p>
<p>त्या तुजमाजीं नाहीं विषम । तूं आत्माराम जगाचा 
॥ ३३ ।</p>
<p>‘एतदशेषबंधो’</p>
<p>तूं अंतर्यामीं निजसखा । परमात्मा हृदयस्थ देखा 
।</p>
<p>तुजमाजीं भूतां भौतिकां । भिन्न आवांका असेना ॥ 
३४ ॥</p>
<p>तूं जडातें चेतविता । मूढातॆं ज्ञानदाता ।</p>
<p>सकळ जीवां आनंदविता । तुझिया चित्सत्ता जग नांदे 
॥ ३५ ॥</p>
<p>मातापित्यांचें सख्यत्व देखा । तो प्रपंचयुक्त 
आवांका ।</p>
<p>तूं हृदयस्थ निजसखा । सकळ लोकां सुखदाता ॥ ३६ ॥</p>
<p>ऐसा तूं सर्वांचा हृदयस्थ । सर्ववंद्यत्वें अतिसमर्थ 
।</p>
<p>जाणासी हृदयींचा वृत्तांत । स्वामी कृपावंत दीनांचा 
॥ ३७ ॥</p>
<p>यापरी गा हृषीकेशी । दीनदयाळू निजभक्तांसी ।</p>
<p>ऐशिय सांडूनि स्वामीसी । कोण धनांधासे भजेल ॥ ३८ 
॥</p>
<blockquote>
<p><br/></p>
<p>तं त्वाखिलात्मदयितेश्वरमाश्रितानां</p>
<p>सर्वार्थदं स्वकृतविद्विसृजेत को नु ।</p>
<p>को वा भजेत्‌ किमपि विस्मृतयेऽनुभूत्यै</p>
<p>किं वा भवेन्न तव पादरजोजुषां नः ॥ ५ ॥</p>
</blockquote>
<p><br/></p>

<p>विधाता आणि हरि हर । हे मायागुणीं गुणावतार ।</p>
<p>तूं माया‌इयंता ईश्वर । भक्तकरुणाकर सुखदाता ॥ 
३९ ॥</p>
<p>त्या तुझी करितां नि भक्ती । चारी पुरुषार्थ चारी 
मुक्ती ।</p>
<p>भक्तांसी लोटांगणीं येती । एवढी अर्थप्राप्ती निजभक्तां 
॥ १४० ॥</p>
<p>इजभक्तांचें मनोगत । तूं सर्वज्ञ जाणता भगवंत ।
</p>
<p>भक्तहृदयींचें हृद्गत । जाणोनि सर्वार्थ तूं देसी 
॥ ४१ ॥</p>
<p>भावार्थाचें भोक्तेपण । जाणता तूं एक श्रीकृष्ण 
।</p>
<p>तुजवेगळें हें लक्षण । आणिका जाण कळेना ॥ ४२ ॥</p>
<p>ऐसा स्वामी तूं उत्तमोत्तम । तुझेनि साधकां सुख 
परम ।</p>
<p>आणिक नाहें तुजसम । तूं स्वामी पुरुषोत्तम सर्वांचा 
॥ ४३ ॥</p>
<p>तूं सर्वांचा स्वामी होसी । परी कृपाळु निजभक्तांसी 
।</p>
<p>अग्निविषादि नानाबाधेंसीं । तुवां ‘प्रल्हादासी’ 
रक्षिलें ॥ ४४ ॥</p>
<p>तुज भक्तांची कृपा प्रबळ । उत्तानचरणाचें तानें 
बाळ ।</p>
<p>करोनियां वैराग्यशीळ । ‘ध्रुवासी’ अढळ तुवां केलें 
॥ ४५ ॥</p>
<p>शत्रुबंधु ‘विभीषण’ । तुज झाला अनन्यशरण ।</p>
<p>त्याचे कृपेस्तव जाण । सकुळीं रावण उद्धरिला ॥ ४६ 
॥</p>
<p>छळूनि बांधिलें ‘बळीसी’ । शेखीं कृप उपजली कैसी 
।</p>
<p>त्याचे द्वारीं द्वारपाळ होसी । निजलाजेसी सांडूनि 
॥ ४७ ॥</p>
<p>ऐशी भक्तकृपा तुजापाशीं । भक्तहृद्गत तूं जानसी 
।</p>
<p>ऐशा सांडूनि निजस्वामीसी । कोण धनांधांसी सेवील 
॥ ४८ ॥</p>
<p>देहेंद्रियां जें सुख भासे । तें तुझेनि सुखलेशें 
।</p>
<p>तो तूं सकळसुखसमावेशें । प्रसन्न अनायासें निजभक्तां 
॥ ४९ ॥</p>
<p>साधु जाणती तुझा महिमा । तूं ज्ञानियांचा अभेद आत्मा 
।</p>
<p>भक्तप्रिय पुरुषोतमा । तुझा सुखाचा प्रेमा‌अप्रमेय 
॥ १५० ॥</p>
<p>तुझे सेवेचिया संतोखें । भक्त सुखावले निजसुखें 
।</p>
<p>त्यांसी देहद्वंद्वजन्मदुःखें । स्वप्नींही संमुखें 
कदा नव्हती ॥ ५१ ॥</p>
<p>तुझ्या भजनसुखें तुझे भक्त । विषयीं हो‍ऊनि विरक्त 
।</p>
<p>ते राज्य समुद्रवलयंकित । थुंकोनि सांडित तुच्छत्वें 
॥ ५२ ॥</p>
<p>सकळभोगवैभवेंसीं । स्वर्ग आलिया भक्तांपाशीं ।
</p>
<p>ते उपेक्षिती तयासी । जेवीं राजहंसीं थिल्लर ॥ ५३ 
॥</p>
<p>जे विनटले भजनाच्या ठायीं । ते तूं सुखरूप करिसी 
पाहीं ।</p>
<p>देहीं असतांचि विदेही । सर्वा ठायीं समसाम्यें 
॥ ५४ ॥</p>
<p>ऐसा स्वामी तूं हृषीकेशी । सदा संतुष्ट निजभक्तांसीं 
।</p>
<p>कठिणत्व नाहीं सेवेसी । कैसें म्हणसी तें ऐक ॥ ५५ 
॥</p>
<p>जाणें न लगे परदेशासी । आणि अनवसरु नाहीं सेवेसी 
।</p>
<p>भक्तांनिकट अहर्निशीं । तूं हृदयनिवासी निजत्मा 
॥ ५६ ॥</p>
<p>सेवेलागीं न लगे धन । शरीरकष्ट न लगती जाण ।</p>
<p>तुझ्या चारणीं ठेविल्या मन । तूं स्वानंदघन तुष्टसी 
॥ ५७ ॥</p>
<p>तूं तुष्टेनि करिशी ऐसें । सांडविसी प्रपंचाचें 
पिसें ।</p>
<p>त्रिगुणेंसीं त्रिपुटी नासे । अनयासें मिथ्यात्वें 
॥ ५८ ॥</p>
<p>ऐसा तूं सुसेव्य आणि कृपाळू । निजस्वामी तूं दीनदयाळू 
।</p>
<p>तुझी सेवा सांडी तो बरळू । मूर्ख केवळू अतिमंद ॥ 
५९ ॥</p>
<p>निमेषोन्मेषांचे व्यापार । तुझेनि चालती साचार 
।</p>
<p>तुझे सेवेसी विमुख नर । ते परमापर अभाग्य ॥ १६० ॥
</p>
<p>तुझी सेवा सुखरूप केवळ । तीस उपेक्षूनियां बरळ ।
</p>
<p>विषयांचे विषकल्लोळ । जे सर्वकाळ वांछिती ॥ ६१ ॥
</p>
<p>ज्या विषयांचा विषलेश । थित्या निजसुखा करी नाश 
।</p>
<p>जन्ममरणांचा विलास । दुःख असोस भोगावी ॥ ६२ ॥</p>
<p>त्या विषयांचे विषयदाते । इंद्र-महींद्र कृपाणचित्तें 
।</p>
<p>त्यांसी भजती जे विषयस्वार्थें । तेही निश्चितें 
अभाग्य ॥ ६३ ॥</p>
<p>तुझिया कृपा तुझे भक्त । सुखसंपन्न अतिसमर्थ ।</p>
<p>संसारी असोनि विरक्त । हें नवल एथ नव्हे देवा ॥ ६४ 
॥</p>
<p>तुझें चरणरज जे सेव्ती । पृथुजनकादि नृपती ।</p>
<p>त्यासी इंद्रादिक वंदिती । पायां लागती ऋद्धिसिद्धी 
॥ ६५ ॥</p>
<p>अकल्प करितां तपःस्थिति । ज्या सिद्धींची नव्हे 
प्राप्ती ।</p>
<p>त्या सिद्धी भक्तां शरण येती । ऐसी श्रेष्ठ भक्ति 
पैं तुझी ॥ ६६ ॥</p>
<p>आणिक साधनें न करितां । तुझे भजनीं ठेविल्या चित्ता 
।</p>
<p>सर्व सिद्धी होते शरणागता । स्वभावतां भक्तांसी 
॥ ६७ ॥</p>
<p>यापरी तुझे उपकार । भक्तांप्रति घडले अपार ।</p>
<p>त्यासी तैंचि घडे प्रत्युपकार । हरिचरणीं साचार 
जैं स्वयें विरे ॥ ६८ ॥</p>
<p>तेंचि विरालेंपण ऐसें । जेवीं प्रतिबिंब बिंबीं 
प्रवेशे ।</p>
<p>कां घटाकाशींचेनि आकाशें । हो‌ईजे जैसें महदाकाश 
॥ ६९ ॥</p>
<p>ऐसें तुजमाजीं न विरतां । प्रत्त्युप्रकार न ये 
हाता ।</p>
<p>जो पुरवी सर्व स्वार्था । त्यासी विसरतां अधःपात 
॥ १७० ॥</p>
<blockquote>
<p><br/></p>
<p>नैवोपयन्त्यपचितिं कवयस्तवेश</p>
<p>ब्रह्मयुषापि कृतमृद्धमुदः स्मरन्तः ।</p>
<p>योऽन्तर्बहिस्तनुभृतामशुभं विधुन्वन्‌</p>
<p>आचार्यचैत्यवपुषा स्वगतिं व्यनक्ति ॥ ६ ॥</p>
</blockquote>
<p><br/></p>

<p>तुजमाजीं न विरतां साचार । ब्रह्मायु हो‍ऊनियां 
नर ।</p>
<p>योगयोगें शिणतां अपार । प्रत्युपकार कदा न घडे ॥ 
७१ ॥</p>
<p>असो सज्ञान ज्ञाते जन । करितां नानविध साधन ।</p>
<p>तुझिया उपकारा उत्तीर्ण । अणुप्रमाण कदा नव्हती 
॥ ७२ ॥</p>
<p>तो उपकार कोण म्हणसी । निजभक्तांच्या कल्मषांसी 
।</p>
<p>सबाह्यभ्यंतर निर्दळिसी । उभयरूपेंसीं कृपाळुवा 
॥ ७३ ॥</p>
<p>अंतरीं अंतर्यामीरूपें । बाह्य सद्‌गुरुस्वरूपें 
तूं करुणाकरु ।</p>
<p>निरसूनि भक्तभवभारु । निजनिर्धारु धरविसी ॥ ७५ 
॥</p>
<p>निजनिर्धाराचें लक्षण । सहजें हारपे मीतूंपण ।</p>
<p>स्वयें विरे देहाभिमान । जन्ममरण मावळे ॥ ७६ ॥</p>
<p>गेलिया जन्मजरामरण । सहजें होती आनंदघन ।</p>
<p>ऐसे तुझिया कृपें जाण । उपकारें पूर्ण निजभक्त ॥ 
७७ ॥</p>
<p>ऐसी आपुली स्वरूपस्थिती । भक्तां अर्पिसी कृपामूर्ती 
।</p>
<p>तो तूं निजस्वामी श्रीपती । पूज्य त्रिजगतीं त्रिदशांसी 
॥ ७८ ॥</p>
<p>ऐसे तुझेनि निजप्रसादें । भक्त सुखी जाहले स्वानंदें 
।</p>
<p>ते उरलेनि प्रारब्धें । सदा स्वानंदबोधें वर्तती 
॥ ७९ ॥</p>
<p>ते देहीं असोनि विदेही । कर्म करूनि अकर्ते पाहीं 
।</p>
<p>ऐसे उपकार भक्तांच्या ठायीं । तेकैसेनि उतरायी 
होतील ॥ १८० ॥</p>
<p>तुज केवीं हो‌इजे उत्तीर्ण । तुझेनि मनासी मनपण 
।</p>
<p>तुझेनि बुद्धीसी निश्चयो जाण । इंद्रियां स्फुरण 
र्तुझेनी ॥ ८१ ॥</p>
<p>निमेषोन्मेषांचे व्यापार । तुझेनि चालती साचार 
।</p>
<p>नीच नवे तुझे उपकार । उत्तीर्ण नर कदा नव्हती ॥ ८२ 
॥</p>
<p>जें जें करावें साधन । तें सिद्धी पावे तुझे कृपेन 
।</p>
<p>त्या तुज उत्तीर्णपण । सर्वथा जाण असेना ॥ ८३ ॥</p>
<p>यापरी करूनि साधन । तुवां उद्धरिले थोरथोर ।</p>
<p>आतां सुगमोपायें भवसागर । तरती भोळे नर तें सांग 
॥ ८४ ॥</p>
<p>सुगमोपायें स्वरूपप्राप्ती । भाळेभोळे जन पावती 
।</p>
<p>तैसा उपाय श्रीपती । कृपामूर्ति सांगावा ॥ ८५ ॥</p>
<p>तूं गेलिया निजधामा । दीन तरावया मेघश्यामा ।</p>
<p>सुगम उपयाचा महिमा । पुरुषोत्तम मज सांग ॥ ८६ ॥</p>
<p>म्हणोनि घातिलें लोटांगण । मस्तकीं धरिले श्रीचरण 
।</p>
<p>तरावय दीन जन । सुगम साधन सांगिजे ॥ ८७ ॥</p>
<p>उद्धवें प्रार्थिला श्रीपती । अबळें उद्धरावया 
निश्चितीं ।</p>
<p>त्याचेनि धर्में त्रिजगती । त्यासी कृपामूर्ती 
तुष्टला ॥ ८८ ॥</p>
<p>उद्धवें प्रार्थिल श्रीपती । तेणें सुखावला शुकही 
चित्तीं ।</p>
<p>उल्लासोनि स्वानंदस्थिथी । म्हणे परीक्षिती सावध 
॥ ८९ ॥</p>
<p>सुगम उपायस्थितीं । तरावया त्रिजगतीं ।</p>
<p>उद्धवें वि‌अविला श्रीपती । त्यासी कृपामूर्ति 
तुष्टला ॥ १९० ॥</p>
<p>संसारतरणोपायबीज । ब्रह्मप्राप्तीचें ब्रह्मगुज 
।</p>
<p>सुगमें साधे सहज निज । तें अधोक्षज सांगेल ॥ ९१ ॥
</p>
<p>अबळें उद्धरावया निश्चितीं । उद्धवें प्रार्थिला 
श्रीपती ।</p>
<p>त्याचेनि धर्में त्रिजगती । सुगमस्थितीं तरेल ॥ 
९२ ॥</p>
<p>निजधामा गेलिया श्रीकृष्णनाथ । दीनें तरावया समस्त 
।</p>
<p>उद्धवें सेतु बांधिला एथ । ब्रह्मप्राप्त्यर्थ 
प्रश्नोक्त्तीं ॥ ९३ ॥</p>
<p>उधवें प्रार्थूनि श्रीकृष्ण । उद्धरावया दीन जन 
।</p>
<p>ब्रह्मप्राप्तीची पव्हे जाण । सुगम संपूर्ण घातली 
॥ ९४ ॥</p>
<p>एवं उद्धवप्रश्नस्थितीं । शुक्र सुखावे वचनोक्तीं 
।</p>
<p>तेंचि परीक्षितीप्रती । सुनिश्चितीं सांगत ॥ ९५ 
॥</p>
<blockquote>
<p><br/></p>
<cite><p>श्रीशुक उवाच-</p></cite>
<p>इत्युद्धवेनात्य‍नुरक्तचेतसा</p>
<p>पृष्टो जगत्क्रीडनकः स्वशक्तिभिः ।</p>
<p>गृहीतमूर्तित्रय ईश्वरेश्वरो</p>
<p>जगाद सप्र्ममनोहरस्मितः ॥ ७ ॥</p>
</blockquote>
<p><br/></p>

<p>को ज्ञानियांचा शिरोमणी । जो ब्रह्मचाऱ्यां मुकुटमणी 
।</p>
<p>जो योगियंमाजीं अग्रमाणी । जो सिद्धासनीं वंदिजे 
॥ ९६ ॥</p>
<p>जो ब्रह्मज्ञानाचा निजनिधी । जो स्वानंदबोधाचा 
उदधी ।</p>
<p>जो भूतदयेचा क्षीराब्धी । तो शुक स्वबोधीं बोलत 
॥ ९७ ॥</p>
<p>पांडवकुळीं उदारकीर्ती । कौरवकुळीं तुझेनि भक्ती 
।</p>
<p>धर्मस्थापक त्रिजगतीं । ऐक परीक्षिति सभाग्या ॥ 
९८ ॥</p>
<p>जग जें भासे विचित्रपणें । तें जयाचें लीलाखेळणें 
।</p>
<p>खेळणेंही स्वयें होणें । शेखीं अलिप्तपणें खेळवी 
॥ ९९ ॥</p>
<p>विचित्र भासे जग जाण । ज्याचेनि अंगें क्रीडे संपूर्ण 
।</p>
<p>जग ज्याचें क्रीडास्थान । जगा जगपण च्याचेनि ॥ २०० 
॥</p>
<p>ऐसा ‘जगत्क्रीडनक’ श्रीकृष्ण । जो ईश्वराचा ईश्वर 
आपण ।</p>
<p>मायादि तिन्ही गुण । ज्याचेनि पूर्ण प्रकाशती ॥ 
१ ॥</p>
<p>मायागुणीं गुणावतार । जे उत्पत्तिस्थितिक्षयकर 
।</p>
<p>ब्रह्मा आणि हरि हर । तेही आज्ञाधर जयाचे ॥ २ ॥</p>
<p>ऐशिया श्रीकृष्णाप्रती । उद्धवें सप्रेम विनंती 
।</p>
<p>केली अतिविनीतस्थितीं । तेणें श्रीपति तुष्टला 
॥ ३ ॥</p>
<p>बहुतीं प्रार्थिला श्रीकृष्ण । तो आपुलाल्या कार्यार्थ 
जाण ।</p>
<p>उद्धवें केला विनीत प्रश्न । जगदुद्धरण उपकारी 
॥ ४ ॥</p>
<p>उद्धवाचिया प्रश्नोक्तीं । तोषोनि तुष्टला श्रीपती 
।</p>
<p>सुगमोपायें ब्रह्मप्राप्ती । ते साधनस्थिती सांगेल 
॥ ५ ॥</p>
<p>भाळेभोळे सात्त्विक जन । सवेग पावती समाधान ।</p>
<p>तो उद्धवप्रश्नें श्रीकृष्ण । सोपें ब्रह्मज्ञान 
सांगत ॥ ६ ॥</p>
<p>ज्ञानमार्गींचे कापडी । जीवें सर्वस्वें घालू‌इ 
उडी ।</p>
<p>उद्धवप्रश्नाचे आवडीं । ब्रह्म जोडे जोडी सुगमत्वें 
॥ ७ ॥</p>
<p>ले‌ऊनियां मोहममतेची बेडी । जे पडिले अभिमानबांदवडीं 
।</p>
<p>त्यांचीही सुटका धडफुडी । उद्धवें गाढी चिंतिली 
॥ ८ ॥</p>
<p>उद्धवाचें भाग्य थोर । प्रश्न केला जगदुपकार ।</p>
<p>तेणें तुष्टला शार्ङ्गधर । अतिसादर बोलत ॥ ९ ॥</p>
<p>दीनोद्धाराचा प्रश्न । उद्धवें केला अतिगहन ।</p>
<p>तेणें संतोषोनि श्रीकृष्ण । हास्यवदन बोलत ॥ २१० 
॥</p>
<p>कृष्णवदन अतिसुंदर । तेंही हास्ययुक्त मनोहर ।</p>
<p>अति‌उल्हासें शार्ङ्गधर । गिरा गंभीर बोलत ॥ ११ 
॥</p>
<blockquote>
<p><br/></p>

<cite><p>श्रीभगवानुवाच-</p></cite>
<p>हन्त ते कथयिष्यासी मम धर्मान्‌ सुमङ्गलान्‌ ।</p>
<p>याञ्छ्‌द्धयाऽऽचरन्मर्त्यो मृत्युं जयति दुर्जयम्‌ 
॥ ८ ॥</p>
</blockquote>
<p><br/></p>

<p>जो प्रणवाचें सोलींव सार । जो ज्ञानाचें निजजिव्हारा 
।</p>
<p>जो चैतन्याचा चमत्कार । जो परात्पर परादिकां ॥ १२ 
॥</p>
<p>तो मेघगंभीर गर्जोनि । स्वानंदें बोले शार्ङ्गपाणी 
।</p>
<p>म्हणे उद्धवा तुझी धन्य धन्य वाणी । तुझ्या प्रश्नीं 
मी निवालों ॥ १३ ॥</p>
<p>बाळ्या भोळ्या ब्रह्मप्राप्ती । पावावया सुगमस्थितीं 
।</p>
<p>ये अर्थीं दाटुगी माझी भक्ती । तिसी मी श्रीपती सदा 
वश्य ॥ १४ ॥।</p>
<p>माझें करितां अनन्य भजन । मी सर्वथा भक्ताधीन ।</p>
<p>तेथ जाती गोत ज्ञातेपण । उंच नीच वर्ण मी न म्हणें 
॥ १५ ॥</p>
<p>जेणें घडे भजन परम । ते सांगेन भागवतधर्म ।</p>
<p>जेणें निरसे कर्माकर्म । मरणजन्मच्छेदक ॥ १६ ॥</p>
<p>जे धर्म स्वयें आचरितां । समूळ उन्मळी भवव्यथा ।
</p>
<p>ज्या धर्मांच्या स्वभावतां । सुखसंपन्नता साधकां 
॥ १७ ॥</p>
<p>जे स्वयें धर्म स्तवितां । निरसी असत्यादि दोषकथा 
।</p>
<p>जे धर्म सादरें ऐकतां । विषयावस्था निर्दळी ॥ १८ 
॥</p>
<p>माझे धर्म अतिसुमंगळ । दोषदाहक कलिमळ ।</p>
<p>मंगळांचेंही परम मंगळ । भजन केवळ पैं माझें ॥ १९ 
॥</p>
<p>श्रद्धेनें आचरतां माझे धर्म । माझ्या निजरूपीं 
उपजे प्रेम ।</p>
<p>तेणें हारपे भवभ्रम । मरणजन्म असेना ॥ २२० ॥</p>
<p>जो मृत्यु ब्रह्मयाचा ग्रास करी । हरिहरांतें मृत्यु 
मारी ।</p>
<p>मृत्यु दुर्जय संसारीं सुरासुरीं कांपिजे ॥ २१ 
॥</p>
<p>त्या मृत्युचें खणोनि खत । पाडूनि कळिकाळाचे दांत 
।</p>
<p>अद्वयभजनें माझे भक्त । सुखें नांदत संसारीं ॥ २२ 
॥</p>
<p>जेणें निवारे दुर्जय मरण । ऐसें भजन म्हणसी कोण ।
</p>
<p>ऐक त्याचेंही लक्षण । तुज मी संपूर्ण सांगेन ॥ २३ 
॥</p>
<p>उद्धवा तूं माझा निजसखा । यालागीं निजभजना‌आवांका 
।</p>
<p>आरंभूनि पूर्वपीठिका । संक्षेपें देखा सांगेन ॥ 
२४ ॥</p>
<p>कोटिशस्त्रें रुपल्या पाहें । तरी शूर वांचला राहे 
।</p>
<p>तोचि वर्मींचेनी एके घायें । मरण लाहे तक्ताळ ॥ २५ 
॥</p>
<p>तेवीं करितां नानासाधन । अनिवार्य जन्म मरण ।</p>
<p>त्यासी माझें हें संक्षेपभजन । समूळ जाण निर्दळी 
॥ २६ ॥</p>
<p>कृष्ण घनश्याम महाघन । उद्धवचातकालागीं जाण ।</p>
<p>वर्षला स्वानंदजीवन । तेणें त्रिभुवन सुखी होये 
॥ २७ ॥</p>
<p>लोटलिया वर्षाकाळ । शारदीचें निर्मळ जळ ।</p>
<p>तेवीं सुखाचे सुखकल्लोळ । भजनें प्रबळ एकुणतिसावा 
॥ २८ ॥</p>
<p>एकादशाचिया अंतीं । सुगमत्वें ब्रह्मप्राप्ती 
।</p>
<p>तदर्थीं उत्तमोत्तम भक्ती । स्वमुखें श्रीपति सांगत 
॥ २९ ॥</p>
<blockquote>
<p><br/></p>
<p>कुर्यात्सर्वाणी कर्माणि मदर्थं शनकैं स्मरन्‌ ।</p>
<p>मय्यर्पितमनश्चित्तो मद्धर्मात्ममनोरतिः ॥ ९ ॥</p>
</blockquote>
<p><br/></p>

<p>देशाचारें कुलाचारें प्राप्त । वृद्धाचारादि जें 
एथ ।</p>
<p>जें कां वेदोक्त नित्यनैमित्य । ‘कर्में’ समस्त 
या नांव ॥ २३० ॥</p>
<p>माझेनि उद्देशें कर्म जें एथ । या नाव ‘साधारण-मदर्थ’ 
।</p>
<p>कर्मा सबाह्य जे मज देखत । ‘मुख्यत्वें मदर्थ’ आयास 
न करितां ॥ ३१ ॥</p>
<p>सकळ कर्म माझेनि प्रकाशे । कर्मक्रिया माझेनि भासे 
।</p>
<p>ऐसें समूळ कर्म जेथ दिसे । तें ‘अनायासें मदर्थ’ 
॥ ३२ ॥</p>
<p>कर्मा‌आदि मी कर्मकर्ता । कर्मीं कर्मसिद्धीचा 
मी दाता ।</p>
<p>कर्मीं कर्माचा मी फळभोक्ता । या नांव ‘कृष्णार्पणता’ 
कर्माची ॥ ३३ ॥</p>
<p>सहसा ऐसें नव्हे मन । तैं हें शनैः शनैः अनुसंधान 
।</p>
<p>अखंड करितां आपण । स्वरूपीं प्रवीण मन होय ॥ ३४ ॥
</p>
<p>मनासे नावडे अनुसंधान । तैं करावे माझें स्मरण ।
</p>
<p>माझेनि स्मरणें मन जाण । धरी अनुसंधान मद्‍भजनीं 
॥ ३५ ॥</p>
<p>भजन‍अभ्यासपरवडी । मनासी लागे निजात्मगोडी ।</p>
<p>तेथें बुद्धि निश्चयेंसीं दे बुडी । देह‍अहंता 
सोडी अभिमान ॥ ३६ ॥</p>
<p>माझ्या स्वरूपावेगळें कांहीं । मनासी निघावया वाडी 
नाहीं ।</p>
<p>ऐसें मन जडे माझ्या ठायीं । ‘मदर्पण’ पाहीं या नांव 
॥ ३७ ॥</p>
<p>ऐसें मद्‌रूपीं निमग्न मन । तरी आवडे माझें भजन ।
</p>
<p>माझिया भक्तीस्तव जाण । परम पावन मद्‍भक्त ॥ ३८ ॥
</p>
<p>म्हणसी विशयनिष्ठ मन । कदा न धरी अनुसंधान ।</p>
<p>तेचि अर्थींचा उपाय पूर्ण । स्वयें श्रीकृष्ण सांगत 
॥३९ ॥</p>
<blockquote>
<p><br/></p>
<p>देशान्पुण्यानाश्रयेत मद्‍भक्तैः सघुभिः श्रितान्‌ ।</p>
<p>देवासुरमनष्येषु मद्‍भक्ताचरितानि च ॥ १० ॥</p>
</blockquote>
<p><br/></p>

<p>देश पावन कुरुक्षेत्र । अयोध्या देश अतिपवित्र 
।</p>
<p>गंगायमुनेचें उभयतीर । पवित्र अपार अर्बुदाचळ ॥ 
२४० ॥</p>
<p>कलापग्राम नंदिग्राम । पावन देश बदरिकाश्रम ।</p>
<p>पंचवटी श्रीरामाश्रम । पावन परम गौतमीतट ॥ ४१ ॥</p>
<p>जेथ लागले श्रीरामचरण । पावन देश दण्डकारण्य ।</p>
<p>मथुरा गोकुळ वृंदावन । परम पावन ब्रह्मगिरी ॥ ४२ 
॥</p>
<p>पावन पांडुरंगक्षिती । जे कां दक्षिणद्वारावती 
।</p>
<p>जेथ विराजे विठ्ठलमूर्ती । नामें गर्जती पंढरी 
॥ ४३ ॥</p>
<p>निर्दळी सकळ पापासी । पंचक्रोशी जे कां काशी ।</p>
<p>पुण्य देश वाराणसी । साधकांसी अतिसाह्य ॥ ४४ ॥</p>
<p>पुण्य सरिता जेथ वाहती । तेही साधकां पावन क्षिती 
।</p>
<p>गंगा यमुना सरस्वती । साबामती वैतरणी ॥ ४५ ॥</p>
<p>गंडकी नर्मदा तपती । गोदावरी भीमरथी ।</p>
<p>कृष्णा वेण्या तुंगा गोमती । पावन क्षिती श्रीशैल 
॥ ४६ ॥</p>
<p>कावेरीचें उभय तीर । पवित्र क्षीती चिदंबर ।</p>
<p>सरिता प्रतीची पवित्र । जिचेनि जळें नर पावन ॥ ४७ 
॥</p>
<p>कृतमाला पयस्विनी । अतिपवित्र ताम्रपार्णी ।</p>
<p>पवित्र क्षिती नैमिषारण्यीं । साधकांलागोनि सुसेव्य 
॥ ४८ ॥</p>
<p>असो हें पवित्रतेचें महिमान । पावना पावन आहे आन 
।</p>
<p>जेथें वसले भक्त सज्जन । तो देश पावन सर्वार्थीं 
॥ ४९ ॥</p>
<p>जे गांवीं वसती माझे भक्त । तत्संगे तो गांव पुनीत 
।</p>
<p>जे देशीं वसले साधुसंत । तो देश पुनीत त्यांचेनी 
॥ २५० ॥</p>
<p>भक्तांचा वारा लागे जिकडे । अतिपवित्रता होय तिकडे 
।</p>
<p>ते सत्संगती ज्यांसी घडे । पवित्रता जोडे तयांसी 
॥ ५१ ॥</p>
<p>चंदनाचे संगतीवरी । सुवास होती आरीबोरी ।</p>
<p>त्यांते देवद्विज वंदिती शिरीं । तेवीं साधकां 
करी सत्संग ॥ ५२ ॥</p>
<p>जें केवळ काष्ठ कोरडें । संगें मोल पावलें गाढें 
।</p>
<p>त्याची श्रीमंतां चाड पडे । मस्तकीं चढे हरिहरांच्या 
॥ ५३ ॥</p>
<p>जैं निजभाग्याची संपत्ती । तैंचि जोडे सत्संगती 
।</p>
<p>सत्संगें पावन होती । जाण निश्चितीं साधक ॥ ५४ ॥</p>
<p>माझे स्वरूपीं ज्यांचें चित्त । अखंड जडलें भजनयुक्त 
।</p>
<p>त्यांसीच बोलिजे ‘मद्‍भक्त’ । तेचि संत सज्जन ॥ 
५५ ॥</p>
<p>माझे भक्तांचें आचरित । सुर नर असुर वंदित ।</p>
<p>साधकींही तेंचि एथ । स्वयें निश्चित साधावें ॥ ५६ 
॥</p>
<p>श्रेष्ठ विनटले जे भक्तीसी । नारद प्रल्हाद अंबरीषी 
।</p>
<p>तेचि भक्ती अहर्निशीं । साधकीं सद्‍भावेंसी साधावी 
॥ ५७ ॥</p>
<blockquote>
<p><br/></p>
<p>पृथक्‌ सत्रेण वा मह्यं पर्वयात्रामहोत्सवान्‌ ।</p>
<p>कारयेद्गीतनृत्याद्यैर्महाराजविभूतिभिः ॥ ११ ॥</p>
</blockquote>
<p><br/></p>

<p>वार्षिकी यात्रा पर्वपूजा । भावें अर्पावी अधोक्षजा 
।</p>
<p>छत्रचामरादि वोजा । गरुडध्वजांकित चिह्नीं ॥ ५८ 
॥</p>
<p>ऐशिया महराजविभूती । देवासी अर्पाव्या श्रद्धास्थितीं 
।</p>
<p>भजनालागीं अहोरातीं । उल्हास चित्तीं अनिवार ॥ 
५९ ॥</p>
<p>अश्वगजादि‌आरोहण । शेषशयन गरुडासन ।</p>
<p>महा-महोत्सव नरयान । रथोत्सव जाण करावा ॥ २६० ॥</p>
<p>टाळ घोळ निशाण भेरी । शंख मृदंग मंगल तुरीं ।</p>
<p>नाद न समाय अंबरीं । जयजयकारीं गर्जावें ॥ ६१ ॥</p>
<p>तेथ गीतनृत्यपवाडे । कीर्तन करावें वाडेंकोडें 
।</p>
<p>हुंबरी आखरीं बागडें । देवापुढे करावें ॥ ६२ ॥</p>
<p>तोंड करूनि वांकुडें । वांकुली दावावी देवाकडे 
।</p>
<p>वर्णावे देवाचे पवाडे । रंगापुढें गर्जत ॥ ६३ ॥</p>
<p>गोपाळकाल्याचा विन्यास । रासक्रीडेचा उल्हास ।
</p>
<p>गोपाळवेषाचा विलास । मनोहर वेष दावावा ॥ ६४ ॥</p>
<p>दावावी मालखड्यांची परी । झोंबी घ्यावी नानाकुसरी 
।</p>
<p>दंडीं मुडपीं उरीं शिरीं । परस्परीं हाणत ॥ ६५ ॥</p>
<p>मल्लविद्येच्या आसुडीं । थडक हाणोनियां गाढी ।</p>
<p>माळमर्दना परवडी । रंगीं गुढी उभवावी ॥ ६६ ॥</p>
<p>कुवलयापीड उन्मत्त । त्याचे उपटोनि गजदंत ।</p>
<p>गोपाळवेषें डुल्लत । रंगा‌आंत मिरवावें ॥ ६७ ॥</p>
<p>वानावी देवाची वाढीव । करावी देवाची भाटीव ।</p>
<p>ऐसे दावूनि हावभाव । महामहोत्सव करावा ॥ ६८ ॥</p>
<p>असल्या सामर्थ्यवैभव । स्वयें करावे सकळ उत्सव 
।</p>
<p>ना तरी मिळोनियां सर्व । महामहोत्सव करावे ॥ ६९ ॥
</p>
<p>ऐशिया अनन्य आवडीं । भजन करितां चढोवढी ।</p>
<p>माझिया भक्तीची लागली गोडी । जोडिलें जोडी हरिप्रेम 
॥ २७० ॥</p>
<p>सप्रेम भक्ती करितां जाण । तेणें मी भक्तांसी तुष्टमान 
।</p>
<p>माझें अंतरंगभजन । मद्‍भक्त आपण स्वयें लाहे ॥ ७१ 
॥</p>
<p>‘अंतरंगभक्ती’ म्हणसी कोण । तें भक्तीचें निजलक्षण 
।</p>
<p>उद्धवाप्रति श्रीकृष्ण । स्वमुखें आपण सांगत ॥ 
७२ ॥</p>
<blockquote>
<p><br/></p>
<p>मामेव सर्वभूतेषु बहिरन्तरपावृतम्‌ ।</p>
<p>ईक्षेतात्मनि चात्मानं यथा खममलाशयः ॥ १२ ॥</p>
</blockquote>
<p><br/></p>

<p>भावें करितां माझी भक्ती । शुद्ध होय चित्तवृत्ती 
।</p>
<p>तेणें आत्मदृष्टीची स्थिति । गुरुकृपा पावती मद्‍भक्त 
॥ ७३ ॥</p>
<p>पाहतां निजात्मदृष्टिवरी । मीचि सर्व भूतांच्या 
अंतरी ।</p>
<p>अंतरींचा हा निर्धार धरी । तंव भूताबाहेरीही मजचि 
देखे ॥ ७४ ॥</p>
<p>जो परावरादि अनंत । तो मी भूतां सबाह्य भगवंत ।</p>
<p>मी तोचि होय माझा भक्त । मिळोनि मना‌अंत मद्रुपें 
॥ ७५ ॥</p>
<p>जैसजैशी माझी व्याप्ती । तैसतैशी भक्तांची स्थिती 
।</p>
<p>जें जें देखे भूतव्यक्ती । तेथ सबाह्य प्रतीती मद्‌रूपें 
॥ ७६ ॥</p>
<p>जेवीं घटामाजीं घटाकाश । तेंचि घ्टासबाह्य महदाकश 
।</p>
<p>तेवीं भूतांसबाह्य मी चिद्विलास । माझा रहिवास 
निजरूपें ॥ ७७ ॥</p>
<p>निश्चयेंसी निजप्रतीती । भगवद्‍भाव सर्वांभूतीं 
।</p>
<p>तेचि भक्तांची भजती स्थिती । यथानिगुती हरि सांगे 
॥ ७८ ॥</p>
<blockquote>
<p><br/></p>
<p>इति सर्वाणि भूतानि मद्‍भावेन महाद्युते ।</p>
<p>सभाजयन्मन्यमानो ज्ञानं केवलमाश्रीतः ॥ १३ ॥</p>
</blockquote>
<p><br/></p>

<p>उद्धवा तुझें भाग्य अमूप । तूं ज्ञाननिधि कैवल्यदीप 
।</p>
<p>सर्व भूतीं माझें रूप । चित्स्वरूप सबाह्य ॥ ७९ ॥
</p>
<p>यापरी गासर्वभूतीं । माझ्या स्वरूपाची अनुस्यूती 
।</p>
<p>लक्षोनि जो करी भक्ती । नानाव्यक्ती समभावें ॥ २८०॥
</p>
<p>भिन्न देखतांही भिन्न । स्थिति भिन्न कर्म ।</p>
<p>जग देखतांही विषम । मद्‍भक्ता सम मद्‍भावो ॥ ८१ ॥
</p>
<p>भूतें देखतांही भिन्न । भिन्नत्वा न ये ज्याचें 
ज्ञान ।</p>
<p>मद्‍भावें भजे समान । त्यासी सुप्रसन्न भक्ति माझी 
॥ ८२ ॥</p>
<p>ज्यासी प्रसन्न माझी भक्ति । त्याचा आज्ञाधारक 
मी श्रीपती ।</p>
<p>जो भगवद्‍भावें सर्व भूतीं । सुनिश्चित्तीं उपासक 
॥ ८३ ॥ आशंका ॥</p>
<p>‘तुझी वेदाज्ञा तंव प्रमाण । अतिशयें पूज्य ब्राह्मण 
।</p>
<p>उपेक्षावे असुरजन । चांडाळ जाण अतिनिंद्य ॥ ८४ ॥
</p>
<p>कर्मभ्रष्ट जे जे लोक । त्यांचे पाहों नये मुख ।</p>
<p>हे वेदमर्यादा देख । तुवांचि निष्टंक नेमिली ॥ ८५ 
॥</p>
<p>तेथ सर्व भूतीं समान । केवीं घडे भगवद्‍भजन’ ।</p>
<p>ऐसा विकल्प धरील मन । तरी ऐक महिमान भक्तीचें ॥ ८६॥
</p>
<p>जंव अंधारासीं सबळ राती । तंवचि प्रतिष्ठा दीपस्थिती 
।</p>
<p>तेथें उगवल्या गभस्ती । दीपाची दीप्ती असतांचि 
नाहीं ॥ ८७ ॥</p>
<p>तेवीं जंववरी दृढ अज्ञान । तंवचिवरी वेदाज्ञा प्रमाण 
।</p>
<p>ज्यासी माझें अभेदभजन । तयासी वेद आपण स्वयें वंदी 
॥ ८८ ॥</p>
<p>वेद बापुडा तो किती । ज्यासी माझी अभेदभ्क्ती ।</p>
<p>त्यासी मी वंदी श्रीपती । सदा वशवर्ती तयाचा ॥ ८९ 
॥</p>
<p>अभेदभक्ती जेथ पुरी । मी नटिकारु त्याचे घरीं ।</p>
<p>त्याचा संसार माझे शिरीं । योगक्षेम करीं मी त्याचा 
॥ २९० ॥</p>
<p>अभेदभक्तीचें महिमान । तिच्या पायां लागे आत्मज्ञान 
।</p>
<p>तेथ वंद्यनिंद्य समसमान । विषमींही जाण विकारेना 
॥ ९१ ॥</p>
<blockquote>
<p><br/></p>
<p>ब्राह्मणे पुल्कसे स्तेने ब्रह्मण्येऽर्के स्फुलिङ्गके ।</p>
<p>अक्रूरे क्रूरके चैव समदृक्पण्डितो मतः ॥ १४ ॥</p>
</blockquote>
<p><br/></p>

<p>ज्यांचे वंदितां पदरज जाण । पवित्र हो‌इजे आपण ।
</p>
<p>ऐसे पुण्यपूज्य जे ब्राह्मण । ज्यांचा हृदयीं चरण 
हरि वाहे ॥ ९२ ॥</p>
<p>ऐसे अतिवंद्य जे ब्राह्मण । आणि चांडाळांमाजीं 
निंद्य हीन ।</p>
<p>तो ‘पुल्कस’ द्विजवरांसमान । हरिरूपें जाण भक्त 
देखे ॥ ९३ ॥</p>
<p>सुवर्नविष्णु सुवर्णश्वान । एक पूज्य एक हीन ।</p>
<p>विकू जातां मोल समान । वंद्यनिंद्य जाण आत्मत्वीं 
तैसें ॥ ९४ ॥</p>
<p>पुल्कस आणि ब्राह्मण । जातिभेदें विषमपण ।</p>
<p>आत्मदृष्टीं पाहतां जाण । दोघे समान चिद्‌रूपें 
॥ ९५ ॥</p>
<p>जो बळेंचि ब्रह्मस्व चोरी । जो ब्राह्मणा अति‌उपकारी 
।</p>
<p>दोघे निजात्मनिर्धारीं । सद्‌रूपेंकरीं समसाम्य 
भक्तां ॥ ९६ ॥</p>
<p>जेवीं डावा उजवा दोनी हात । एक नरकीं एक पुण्यार्थ 
।</p>
<p>हा कर्माकर्म विपरीतार्थ । समान निश्चित ज्याचे 
त्यासी ॥ ९७ ॥</p>
<p>तेवें सर्वस्वें ब्राह्मणांचा दाता । कां जो ब्राह्मणांचा 
अर्थहरिता ।</p>
<p>दोंहीसी कर्माची विषमता । निजात्मता समान ॥ ९८ ॥
</p>
<p>सूर्य आणि खद्योत । तेजविशेषें भेद भासत ।</p>
<p>निजात्मतेजें पाहतां तेथ । समसाम्य होत दोहोंसी 
॥ ९९ ॥</p>
<p>दावग्नि आणि दिवा । भेद भासे तेजवैभवा ।</p>
<p>निजतेजें समानभावा । तेवीं तेजप्राभावा आत्मत्वें 
समान ॥ ३०० ॥</p>
<p>कर्पूराग्नि सोज्वळ कुंडी । परी रा‌ईसंगे तो तडफडी 
।</p>
<p>तेवीं सत्वतमपरवडी । शांति आणि गाढी क्रोधावस्था 
॥ १ ॥</p>
<p>एक सत्त्ववृत्ति अतिशांत । कां जो क्रूर तामस क्रोधयुक्त 
।</p>
<p>गुणवैषम्यें भेद भासत । आत्मत्वें निश्चित समसाम्य 
भक्तां ॥ २ ॥</p>
<p>एक आपत्काळीं सर्वसत्ता । होय एकाचा प्राणरक्षिता 
।</p>
<p>एक प्राणदात्याच्या घाता । प्रवर्ते क्रूरता कृतघ्न 
जो ॥ ३ ॥</p>
<p>हे पुण्यपापविषमता जाण । ऐसेही ठायीं भक्त सज्ञान 
।</p>
<p>वस्तु देखती समसमान । उभयतां जाण निजात्मबोधें 
॥ ४ ॥</p>
<p>वृक्षासी जो प्रतिपाळी । कां जो घाव घाली मूळीं ।
</p>
<p>दोघांही समान पुष्पीं फळीं । तेवीं आत्ममेळीं घातका 
घातीं ॥ ५ ॥</p>
<p>द्विजाचें सोंवळें धोत्र । कां मद्यपियाचें मलीन 
वस्त्र ।</p>
<p>सूत्रसृष्टी समान सूत्र । मशक सृष्टिकर आत्मत्वीं 
तैसे ॥ ६ ॥</p>
<p>मशक आणि सृष्टिकर्ता । भजनीं समान मद्‍भक्तां ।
</p>
<p>हे चौथे भक्तीची अवस्था । अपावो सर्वथा रिघों न शके 
॥ ७ ॥</p>
<p>जेथूनि रिघों पाहे अपावो । तेथेंचि देखती भगवद्‍भावो 
।</p>
<p>तेव्हां अपाव तोचि उपावो । मद्‍भक्तां पहा हो मद्‍भजनीं 
॥ ८ ॥</p>
<p>ईश्वर आणि पाषाण । भजनीं मद्‍भक्तां समान ।</p>
<p>हें भक्तीचें मूख्य लक्षण । ‘चौथी भक्ती’ जाण या 
नांव ॥ ९ ॥</p>
<p>स्वक्र्मधर्मवर्णाचर । करतांही निज व्यवहार ।</p>
<p>ज्यासी सर्वभूतीं मदाकार । तो भक्त साचार प्रिय 
माझा ॥ ३१० ॥</p>
<p>ज्यासी सर्वभूतीं बुद्धि समान । तेचि भक्ति तेंचि 
ज्ञान ।</p>
<p>तेंचि स्वानंदसमाधान । सत्य सज्ञान मानिती ॥ ११ 
॥</p>
<p>असो सज्ञानाची कथा । ज्यासी सर्व भूतीं समता ।</p>
<p>तो मजही मानला तत्त्वतां । मोक्षही सर्वथा वंदी 
त्यातें ॥ १२ ॥</p>
<p>सर्वांभूतीं आत्माराम । ऐसें कळलें ज्या निःसीम 
।</p>
<p>तेचि भक्ति उत्तमोत्तम । ज्ञानियें परम मद्‌रूपें 
॥ १३ ॥</p>
<p>योग याग ज्ञान ध्यान । सकळ साधनांमाजीं जाण ।</p>
<p>सुखत्वें हेंचि साधन । तेंचि निरूपण हरि सांगे ॥ 
१४ ॥</p>
<blockquote>
<p><br/></p>
<p>नरेष्वभीक्ष्णं मद्‍भावं पुंसो भावयतोऽचिरात्‌ ।</p>
<p>स्पर्धासूयातिरस्काराः साहङ्कारा वियन्ति हि ॥ १५ ॥</p>
</blockquote>
<p><br/></p>

<p>जो श्रोत्रिय उत्तम । कां जातिस्वभाव्वें अधम ।
</p>
<p>कां अनाचारें अकर्म । येथें सद्‍भावें सम देखे जो 
वस्तु ॥ १५ ॥</p>
<p>चराचरीं भावद्‍भावो । देखणें हा शुद्ध स्वभावो 
।</p>
<p>तरी नराच्याच ठायीं देवो । साक्षेपें पहा हो कृष्ण 
कां सांगे ॥ १६ ॥</p>
<p>मनुष्यांच्य ठायीं जण । प्रकट दिसती दोषगुण ।</p>
<p>तेथ साक्षेपें आपण । ब्रह्म परिपूर्ण पहावें ॥ १७ 
॥</p>
<p>चौऱ्यायशीं लक्ष योनी अपार । त्यांत त्र्यायशीं 
लक्ष नव्याण्णव सहस्त्र ।</p>
<p>नवशें नव्याण्णव योनी साचार । मुक्त निरंतर गुणदोषार्थीं 
॥ १८ ॥</p>
<p>परी मनुष्ययोनीच्या ठायीं । दोष न देखे जो पाहीं 
।</p>
<p>तोचि देहीं विदेही । अन्यथा नाहीं ये अर्थीं ॥ १९ 
॥</p>
<p>मनुष्यदेहीं ब्रह्मभावो । देखे तो सभाग्य पहा हो 
।</p>
<p>चहूं मुक्तींचा तोचि रावो । जगीं निःसंदेहो तो एक 
॥ ३२० ॥</p>
<p>सर्व भूतीं भगवद्‍भजन । ऐसें ज्यासी अखंड साधन ।
</p>
<p>त्या नराचा देहाभिमान । क्षणार्धें जाण स्वयें 
जाये ॥ २१ ॥</p>
<p>जातां देहींचा अहंकार । निधे सकुटुंब सपरिवार ।
</p>
<p>स्पर्धा असूया तिरस्कार । येणेंसीं सत्वर समूळ 
निघे ॥ २२ ॥</p>
<p>देहीं ममता तोचि ‘अभिमान’ । आपल्या ज्ञानेंसी समान 
।</p>
<p>त्याचें निर्भर्त्सणें जें ज्ञान । ‘स्पर्धा’ जाण 
या नांव ॥ २३ ॥</p>
<p>अपणाहूनि अधिक ज्ञान । ऐसें जाणोनि आपण ।</p>
<p>त्याचे गुणीं दोषारोपण । करणें ते जाण ‘असूया’ ॥ 
२४ ॥</p>
<p>भाविक जे साधक जन । त्यांचे छळून सांडी साधन ।</p>
<p>धिक्कारूनि निर्भर्त्सी पूर्ण । ‘तिरस्कार’ जाण 
या नांव ॥ २५ ॥</p>
<p>इत्यादी दोषसमुदावो । घे‌ऊनि पळे अहंभावो ।</p>
<p>सर्वां भूतीं भगवद्‍भावो । देखतांच पहा हो तत्काळ 
॥ २६ ॥</p>
<p>सर्व भूतीं समत्वें भजतां हेंचि श्रेष्ठ साधन तत्त्वतां 
।</p>
<p>येणें पूर्णब्रह्म लाभे हाता । हे साधे अवस्था नरदेहीं 
॥ २७ ॥</p>
<p>सांडावे ममतेचें काज । सांडावें योग्यतेचें भोज 
।</p>
<p>सांडावी लौकिकाची लाज । ब्रह्मसायुज्य तैं लाभे 
॥ २८ ॥</p>
<p>सांडावी देहगर्वता । सांडावी सन्मान‍अहंता ।</p>
<p>सांडावी श्रेष्ठत्वपूज्यता । ब्रह्मसायुज्यता 
तैं लाभे ॥ २९ ॥</p>
<p>तत्काळ हो‌इजे बर्ह्म पूर्ण । या प्राप्तीचें सुगम 
साधन ।</p>
<p>कोणाही न करवे जाण । लोकेषणा दारुण जनासी ॥ ३३० ॥
</p>
<p>सांडावा वर्णाभिमान । स्वयें सांडूनि जाणपण ।</p>
<p>अणुरेणूंसीही लोटांगण । घालितां पूर्ण ब्रह्मप्राप्ती 
॥ ३१ ॥</p>
<p>जो सांडी लोकेषणेची लाज । त्यांचे तत्काळ होय काज 
।</p>
<p>तेचि विखींचें निजगुज । स्वयें अधोक्षज सांगत ॥ 
३२ ॥</p>
<blockquote>
<p><br/></p>
<p>विसृज्य स्मयमानान्‌ स्वान्‌ दृशं व्रीडां च दैहिकीम्‌ ।</p>
<p>प्रणमेद्दण्डवद्‍भूमावाश्चचाण्डालगोखरम्‌ ॥ १६ ॥</p>
</blockquote>
<p><br/></p>

<p>सुहदां देखतां लोटांगण । घालतां हांसतील संपूर्ण 
।</p>
<p>यालागीं विदेशीं आपण । घालावे लोटांगण गो-खर-श्वानां 
॥ ३३ ॥</p>
<p>ऐशी लौकिकाची लाज । धरितां सिद्धी न पवे काज ।</p>
<p>लोटांगणाचें निजभोज । नाचावें निर्लज्ज सुहृदांपाशीं 
॥ ३४ ॥</p>
<p>सासु सासरा जांवयी । इष्ट मित्र व्याही भा‌ई ।</p>
<p>ज्यांसी देखतांचि पाहीं । विरजे देहीं लाजोनी ॥ 
३५ ॥</p>
<p>त्यांसि देखतां आपण । लाज सांडोनियां जाण ।</p>
<p>चांडाळादि हीन जन । गो खर श्वान वंदावी ॥ ३६ ॥</p>
<p>तेंहीं ऐसें गा वंदन । दंडाचे परी आपण ।</p>
<p>सर्व भूतां लोटांगण । भगवद्‍भावें जाण घालावे ॥ 
३७ ॥</p>
<p>तेथ बर्ह्मवेत्ते ब्राह्मण । कां अंत्यजादि हीन 
जन ।</p>
<p>यांच्या ठायीं लोटांगण । सारिखें जाण सद्‍भावें 
॥ ३८ ॥</p>
<p>गाय गाढव सूकर श्वान । यांच्याही ठायीं आपण ।</p>
<p>दंडवत लोटांगण । सद्‍भावें संपूर्ण घालावें ॥ ३९ 
॥</p>
<p>साधावया निजकार्य पूर्ण । लोकलाज सांडावी खणोन 
।</p>
<p>माशी मुंगी मुरकूट जाण । त्यांसीही लोटांगण दंडप्राय 
॥ ३४० ॥</p>
<p>भावें वंदितां गो-खर-रज । प्रकटे भगवद्‍भजनतेज ।
</p>
<p>त्यजूनि स्वजनांची लाज । वंदीं निजभोज लोटांगणेंसीं 
॥ ४१ ॥</p>
<p>त्यजूनि संदेहविषमता । लोकलज्जे हाणोनि लाता ।</p>
<p>भगवद्बुद्धीं सर्वभूतां । घालावें तत्त्वतां लोटांगण 
॥ ४२ ॥</p>
<p>म्हणसी ऐसें हें साधन । कोठवरी करावें आपण ।</p>
<p>तेंचि मर्यादानिरूपण । स्वयें श्रीकृष्ण सांगत 
॥ ४३ ॥</p>
<blockquote>
<p><br/></p>
<p>यावत्सर्वेषु भूतेषु मद्‍भावो नोपजायते ।</p>
<p>तावदेवमुपासीत वाङ्‌मनःकायवृत्तिभिः ॥ १७ ॥</p>
</blockquote>
<p><br/></p>

<p>आपुला देह घालोनि पूढें । जें जें भूत दृष्टीं आतुडे 
।</p>
<p>तेथ भगवद्‍भावें ठसा पडे । वाडेंकोडें निश्चित 
॥ ४४ ॥</p>
<p>दृष्टीं पाहतां जें जें भासे । दृष्टीं नातुडतां 
जें जें दिसे ।</p>
<p>तें तें ज्यासी अनायासें । भासे आपैसें चिद्‌रूप 
॥ ४५ ॥</p>
<p>मनाचे कल्पने जें जें आलें । कां कल्पनातीत जें जें 
ठेलें ।</p>
<p>तें तें ज्यासी अनुभवा आलें । स्वरूप आपुलें मद्‌रूपत्वें 
॥ ४६ ॥</p>
<p>कायिक कर्माचार । वैदिक लौकिक व्यापार ।</p>
<p>ते ज्यासी दिसती मदाकार । चराचर मद्‌रूपें ॥ ४७ ॥
</p>
<p>जागृतिस्वप्रसुषुप्तीसीं । देखिजे भोगिजे ज्या 
सुखासी ।</p>
<p>तें तें मद्‌रूप ज्यासी । निश्चयेंसीं ठसावे ॥ ४८ 
॥</p>
<p>स्वाभाविक जे व्यापार । देहीं निफजती अपार ।</p>
<p>ज्यासी मद्‌रूपें साचार । निश्चये निर्धार ढळेना 
॥ ४९ ॥</p>
<p>ऐशी न जोडतां अवस्था । सर्व भूतीं भगवद्‍भावता ।
</p>
<p>भजावें गा तत्त्वतां । निजस्वार्थालागूनी ॥ ३५० 
॥</p>
<p>हे सांडूनि भजनावस्था । नाना साधनीं प्रयास करितां 
।</p>
<p>माझ्या अनुभवाची वार्ता । न चढे हाता कल्पांतीं 
॥ ५१ ॥</p>
<p>ऐसें जाणूनियां आपण । सर्व भूतीं भगवद्‍भजन ।</p>
<p>करावें निश्चयेंसीं जाण । हे आज्ञा संपूर्ण पैं 
माझी ॥ ५२ ॥</p>
<p>सांडोनियां युक्तीची व्युत्पत्ती । धरितां भगवद्‍भाव 
सर्वभूतीं ।</p>
<p>येणेंचि माझी सुगम प्राप्ती । जाण निश्चितीं उद्धवा 
॥ ५३ ॥</p>
<p>माझिये प्राप्तीचें सुगम साधन । उद्धवां तुवां 
पुशिलें जाण ।</p>
<p>तरी सर्व भूतीं भगवद्‍भजन । तदर्थ जाण सांगितलें 
॥ ५४ ॥</p>
<p>हा ब्रह्मप्राप्तीच उपाव पूर्ण । माझे जिव्हरींची 
निजखूण ।</p>
<p>सुगमप्राप्तीलागीं जाण । उत्तम साधन सांगितलें 
॥ ५५ ॥</p>
<p>येणें सुगम ज्ञानस्थिती । येणें सुगम माझी भक्ती 
।</p>
<p>येणें सुगम माझी प्राप्ती । जाण निश्चितीं उद्धवा 
॥ ५६ ॥</p>
<p>सर्व भूतीं ब्रह्मस्थिती । ज्यासी निश्चयें जाहली 
प्राप्ती ।</p>
<p>त्याची उपरमे भजनवृत्ती । तेंचि श्रीपती सांगत 
॥ ५७ ॥</p>
<blockquote>
<p><br/></p>
<p>सर्व ब्रह्मात्मकं तस्य विद्ययाऽऽत्ममनीषया ।</p>
<p>परिपश्यन्नुपरमेत्‌ सर्वतो मुक्तसंशयः ॥ १८ ॥</p>
</blockquote>
<p><br/></p>

<p>काया वाचा आणि चित्तें । सर्व भूतीं भजलें मातें 
।</p>
<p>त्यासी भगवद्‌रूप सर्व भूतें । सुनिश्चितें ठसावतीं 
॥ ५८ ॥</p>
<p>तेव्हां मी एक एथें । भगवद्‌रूप पाहें सर्व भूतें 
।</p>
<p>हेही वृत्ति हारपे तेथें । देखे सभोंवतें परब्रह्म 
॥ ५९ ॥</p>
<p>परब्रह्म देखती वृत्ती । तेही विरे ब्रह्मा‌आंतौती 
।</p>
<p>जेवीं घृतकणिका घृतीं । होय सुनिश्चितीं घृतरूप 
॥ ३६० ॥</p>
<p>तेव्हां ब्रह्मचि परिपूर्ण । हेही स्फूर्ति नुरे 
जाण ।</p>
<p>गिळूनियां मीतूंपण । ब्रह्मीं ब्रह्मपण अहेतुक 
॥ ६१ ॥</p>
<p>तेथें हेतु मातु दृष्टांतु । खुंटला वेदेंसीं शास्त्रार्थु 
।</p>
<p>हर्र्पला देवभक्तु । अखंड वस्तु अद्वयत्वें ॥ ६२ 
॥</p>
<p>गेलिया दोराचें सापपण । दोर दोररूपें परिपूर्ण 
।</p>
<p>हो कां भासतांही सापपण । दोरीं दोरपण अनसुट ॥ ६३ 
॥</p>
<p>तेवीं प्रपंच सकारण । गेलिया ब्रह्मचि परिपूर्ण 
।</p>
<p>कां दिसतांही प्रपंचाचें भान । ब्रह्मीं ब्रह्मपण 
अनुच्छिष्ट ॥ ६४ ॥</p>
<p>याचिलागीं सर्व भूतीं । करितां माझी भगवद्‍भक्ती 
।</p>
<p>एवढी साधकांसी प्राप्ती । जाण निश्चितीं उद्धवा 
॥ ६५ ॥</p>
<p>तत्काळ पावावया ब्रह्म पूर्ण । सांडूनियां दोषगुण 
।</p>
<p>सर्व भूतीं भगवद्‍भजन । हेंचि साधन मुख्यत्वें 
॥ ६६ ॥</p>
<p>तत्काळ पावावया ब्रह्म पूर्ण । सांडूनियां दोषगुण 
।</p>
<p>सर्व भूतीं भगद्‍भजन । हेंचि साधन मुख्यत्वें ॥ 
६६ ॥</p>
<p>याही साधनावरतें । आणिक साधन नाहीं सरतें ।</p>
<p>हेंचि परम साधन येथें । मजही निश्चितें मानलें ॥ 
६७ ॥</p>
<blockquote>
<p><br/></p>
<p>अयं हि सर्वकल्पानां सधीचीनो मतो मम ।</p>
<p>मद्‍भावः सर्वभूतेषु मनोवाक्कायवृत्तिभिः ॥ १९ ॥</p>
</blockquote>
<p><br/></p>

<p>सर्व भूतीं भगवद्‌दृष्टी । हेंचि भांडवल माझे गांठीं 
।</p>
<p>येणें भांडवलें कल्पकोटी । करोनि सृष्टीं मी अकर्ता 
॥ ६८ ॥</p>
<p>मज पाहतां निजात्मपुष्टी सर्वभूतीं भगवद्‍दृष्टी 
।</p>
<p>हेचि भक्ति माझी गोमटी । ब्रह्मांडकोटीतारक ॥ ६९ 
॥</p>
<p>हेचि भक्ति म्यां कल्पादी सर्वभूतीं भगवद्बुद्धी 
।</p>
<p>नाभिकमळीं त्रिशुद्धी । ब्रह्मा या विधीं उपदेशिला 
॥ ३७० ॥</p>
<p>व्रत तप करितां दान । योगयाग करितां ध्यान ।</p>
<p>वेदशास्त्रार्थें साधितां ज्ञान । माझ्या भक्तीसमान 
ते नव्हती ॥ ७१ ॥</p>
<p>नाना साधनांचिया कोटी । साधकीं साधितां आटाटी ।
</p>
<p>माझी प्रेमाची नातुडे गोठी । मद्‍भक्तभेटीवांचूनी 
॥ ७२ ॥</p>
<p>माझिया भक्तांचिये संगतीं । साधकां लाभे माझी भक्ती 
।</p>
<p>अभेदभजनें माझी प्राप्ती । जाण मनीं भाव परिपूर्ण 
ब्रह्मत्वें ॥ ७४ ॥</p>
<p>दुष्ट दुरात्मा अनोळख । नष्ट चांडाळ अनामिक ।</p>
<p>तेथही ब्रह्मभाव चोख । हें ‘मानसिक’ निजभजन ॥ ७५ 
॥</p>
<p>भूतीं भगवत्‌ंअ परिपूर्ण । ऐसें जाणोनि आपण ।</p>
<p>भूतांसी लागे दारुण । तें कठिण वचन बोलेना ॥ ७६ ॥
</p>
<p>तेथें जातांही निजप्राण । भूतांचे न बोले दोषगुण 
।</p>
<p>या नांव गा ‘वाचिक’ भजन । उद्धवा जाण निश्चित ॥ ७७ 
॥</p>
<p>जेणें भूतांसी होय उपकार । ते ते करी देहव्यापार 
।</p>
<p>भेदितांही निजजिव्हार । जो अपकारा कर उचलीना ॥ ७८ 
॥</p>
<p>स्वयें साहूनियां अपकार । जो अपकारियां करी उपकार 
।</p>
<p>ऐसा ज्याचा शरीरव्यापार । तें भजन साचार ‘कायिक’ 
॥ ७९ ॥</p>
<p>यापरी काया-वाचा-मनें । सर्वभूतीं भगवद्‍भजन ।</p>
<p>हेंचि मुख्यत्वें श्रेष्ठ साधन । भक्त सज्ञान जाणती 
॥ ३८० ॥</p>
<p>ब्रह्मप्राप्तीचें परम कारण । हेंचि एक सुगम साधन 
।</p>
<p>मजही निश्चयें मानलें जाण । देवकीची आण उद्धवा ॥ 
८१ ॥</p>
<p>ह भजनधर्म अतिशुद्ध । येथें विघ्नांचा संबंध ।</p>
<p>अल्पही रिघों न शके बाध । तेंचि विशद हरि सांगे ॥ 
८२ ॥</p>
<blockquote>
<p><br/></p>
<p>न ह्यङ्गोपक्रमे ध्वंसो मद्धर्मस्योद्धवाण्वपि ।</p>
<p>मया व्यवसितः सम्यङ्‌निर्गुणत्वदस्नाशिषः ॥ २० ॥</p>
</blockquote>
<p><br/></p>

<p>अनेक धर्म नाना शास्त्रार्थीं । मन्वादि मुखें 
बोलिले बहुतीं ।</p>
<p>परी सर्वभूतीं भगवद्‍भक्ती । श्रेष्ठ सर्वार्थीं 
साधकां ॥ ८३ ॥</p>
<p>ये भक्तीचें हेंचि श्रेष्ठपण । इचे पूर्वारंभी 
जाण ।</p>
<p>साधकांपाशीं अल्पही विघ्न । बाधकपण धरूं न शके ॥ 
८४ ॥</p>
<p>ये भक्तीचें निजलक्षण । पूर्वारंभीं हे निर्गुण 
।</p>
<p>एथ रिघावया विघ्न । दाटुगेंपण धरीना ॥ ८५ ॥</p>
<p>जेवीं गरुडाचे झडपेतळीं । होती सर्पाच्या चिरफाळी 
।</p>
<p>तेवीं ये भक्तीजवळी । विघ्नांची होळी स्वयें होये 
॥ ८६ ॥</p>
<p>माझिया नामापुढें । विघ्न राहों न शके बापुडें ।
</p>
<p>तें माझे भक्तीकडे । कोणते तोंडें ये‍ईल ॥ ८७ ॥</p>
<p>यापरी हे भक्ति सधर । उद्धवा तुझें भाग्य थोर ।</p>
<p>म्यां फोडूनि निजजिव्हार । साराचें सार सांगितलें 
॥ ८८ ॥</p>
<p>निष्काम जे माझी भक्ती । तेथ विघ्नांची न पडे गुंती 
।</p>
<p>परब्रह्माची ब्रह्मस्थिती । सुलभत्वें प्राप्ती 
साधकां ॥ ८९ ॥</p>
<p>हेतुक अहेतुक कर्माचरण । तेंही करी जो कृष्णार्पण 
।</p>
<p>ते उत्तम माझी भक्ती जाण । तेंचि निरूपण हरि सांगे 
॥ ३९० ॥</p>
<blockquote>
<p><br/></p>
<p>यो यो मयि परे धर्मः कल्प्य निष्फलाय चेत्‌ ।</p>
<p>तदायासो निरर्थः स्यद्‍भयादेरिव सत्तम ॥ २१ ॥</p>
</blockquote>
<p><br/></p>

<p>व्यवहारार्थ जो प्रयास केला । जो न फळतां व्यर्थ 
गेला ।</p>
<p>तोही जैं परब्रह्मीं अर्पिला । तैं मद्‍भजनीं लागला 
सद्‍भावें ॥ ९१ ॥</p>
<p>शिमगियाचा महासण । तेथ खेळ खेळल जो आपण ।</p>
<p>तोही केल्या कृष्णार्पण । तेही भक्ति जाण मज अर्पे 
॥ ९२ ॥</p>
<p>चोराभेणें लपतां वनीं । निधान आतुडे ज्यालागूनी 
।</p>
<p>तेवीं व्यर्थ कर्मही मदर्पणीं । करितां मद्‍भजनीं 
महालाभ ॥ ९३ ॥</p>
<p>नासलें तें सांडितां क्षीतीं । तेंही लागे माझे 
भक्तीं ।</p>
<p>जरी ब्रह्मार्पण चित्तीं । साधक निश्चितीं दृढ 
मानी ॥ ९४ ॥</p>
<p>कडू भोंपळ्याची खिरी । उपेगा न ये श्वानसूकरीं ।
</p>
<p>ते उल्हासें कृष्णार्पण करी । तेही निर्धारीं ब्रह्मीं 
अर्पे ॥ ९५ ॥</p>
<p>जें हारपलें न दिसे । जें सहजें उडे काळवशें ।</p>
<p>तेंही लाविल्या मदुद्देशें । होय अनायासें मदर्पण 
॥ ९६ ॥</p>
<p>सकळ सारांचें सार पूर्ण । कर्ममात्र कृष्णार्पण 
।</p>
<p>साक्षेपें करावें आपण । ‘सद्बुद्धि’ संपूर्ण या 
नांव ॥ ९७ ॥</p>
<blockquote>
<p><br/></p>
<p>एषा बुद्धिमतां बुद्धिर्मनीषा च मनीषिणाम्‌ ।</p>
<p>यत्सत्यमनृतेनेह मर्त्येनाप्नोति मामृतम्‌ ॥ २२ ॥</p>
</blockquote>
<p><br/></p>

<p>अंतरीं विषयांची आसक्ती । वरीवरी ब्रह्मर्पण म्हणती 
।</p>
<p>ते ठकिले बहुतां अर्थी । तेंचि श्रीपति सांगत ॥ ९८ 
॥</p>
<p>एक बुद्धिमंत होती । ते निजबुद्धी घे‌ऊन हातीं ।
</p>
<p>शेखीं लागले विषयस्वार्थीं । ते ठकिले निश्चितीं 
देहममता ॥ ९९ ॥</p>
<p>एकाची बुद्धि अतिचोखडी । वेदशास्त्रार्थीं व्युत्पत्ति 
गाढी ।</p>
<p>ते अभिमानें कडोविकडी । ठकिले पडिपाडीं ज्ञानगर्वे 
॥ ४०० ॥</p>
<p>बुद्धिमंत अभ्यासी जन । अभ्यासें साधिती प्राणापान 
।</p>
<p>ते योगदुर्गीं रिघतां जाण । ठकिले संपूर्ण भोगसिद्धीं 
॥ १ ॥</p>
<p>एक मानिती कर्म श्रेष्ठ । वाढविती कर्मकचाट ।</p>
<p>विधिनिषेधीं रुंधिली वाट । बुडाले कर्मठ कर्मामाजीं 
॥ २ ॥</p>
<p>यापरी नानाव्युत्पत्ती । करितां ठकले नेणों किती 
।</p>
<p>तैसी नव्हे माझी भक्ती । सभाग्य पावती निजभाग्यें 
॥ ३ ॥</p>
<p>माझें सर्वभूतीं ज्यासीं भजन । त्याचे बुद्धीची 
बुद्धी मी आपण ।</p>
<p>ते तूं बुद्धी म्हणसी कोण । कर्म ब्रह्मार्पण ‘महाबुद्धी’ 
॥ ४ ॥</p>
<p>सर्वभूतीं माझें भजन । सर्व कर्म मदर्पण ।</p>
<p>हे बुद्धीचि ‘महाबुद्धी’ जाण । येणें ब्रह्म परिपूर्ण 
स्वयें होती ॥ ५ ॥</p>
<p>चतुरांचें चातुर्य गहन । या नांव बोलिजे गा आपण ।
</p>
<p>मिथ्या देहें करूनि भजन । ब्रह्म सनातन स्वयें होती 
॥ ६ ॥</p>
<p>आधीं मायाचि तंव वावो । मायाकल्पित मिथ्या देहो 
।</p>
<p>तें देहकर्म मज अर्पितां पहा हो । ब्रह्म स्वयमेवो 
स्वयें होती ॥ ७ ॥</p>
<p>मिथ्या देहाचेनि भजनें । सत्य परब्रह्म स्वयें 
होणें ।</p>
<p>जेवीं कोंडा दे‌ऊनि आपणें । कणांची घेणें महाराशी 
॥ ८ ॥</p>
<p>देतां फुटकी कांचवटी । चिंतामणी जोडे गांठी ।</p>
<p>कां इटेच्या साटोवाटीं । जोडे उठा‌उठीं अव्हशंख 
॥ ९ ॥</p>
<p>तेवीं मिथ्या देहींचें कर्माचरण । जेणें जीवासी 
दृढ बंधन ।</p>
<p>तें कर्म करितां मदप्रण । ब्रह्म परिपूर्ण स्वयें 
होती ॥ ४१० ॥</p>
<p>अनित्य देहाचियसाठीं । नित्यवस्तूसी पडे मिठी ।
</p>
<p>हेचि बुद्धिमतीं बुद्धि मोठी । ‘ज्ञानाची संतुष्टी’ 
या नांव म्हणिपे ॥ ११ ॥</p>
<p>निष्टंकित परमार्थ । स्वमुखें बोलिला श्रीकृष्णनाथ 
।</p>
<p>तो कळसा आणोनियां ग्रंथ । उपसंहारार्थ सांगतु ॥ 
१२ ॥</p>
<blockquote>
<p><br/></p>
<p>एष तेऽभिहितः कृत्स्नो ब्रह्मवादस्य सङ्‍ग्रहः ।</p>
<p>समासव्यसविधिना देवानामपि दुर्गमः ॥ २३ ॥</p>
</blockquote>
<p><br/></p>

<p>संक्षेपें आणि सविस्तरें । सांडूनि नाना मतांतरें 
।</p>
<p>म्यां सांगितलें निजनिर्धारे । ब्रह्मज्ञान खरें 
अतिशुद्ध ॥ १३ ॥</p>
<p>तुज संगितले करून सुगम । परी हें ब्रह्मादि देवां 
दुर्गम ।</p>
<p>जे आलोडिती आगमनिगम । त्यांसीही परम दुस्तर ॥ १४ 
॥</p>
<p>तेथें नाना शास्त्रशब्दबोध । वस्तु नेणोनि करिती 
विवाद ।</p>
<p>जेथ वेदांचा ब्रह्मवाद । होयः निःशब्द ‘नेति’ शब्दें 
॥ १५ ॥</p>
<p>तें हें आत्मज्ञानाचें निजसार । परमार्थाचें गुह्य 
भांडार ।</p>
<p>मज परमात्म्याचें जिव्हार । फोडूनि साचार सागितलें 
॥ १६ ॥</p>
<blockquote>
<p><br/></p>
<p>अभीक्ष्णशस्ते गदितं ज्ञान विस्पष्टयुक्तिमत्‌ ।</p>
<p>एतद्विजाय मुच्येत पुरुषो नष्टसंशयः ॥ २४ ॥</p>
</blockquote>
<p><br/></p>

<p>जेथ वेदशास्त्रांसी कुवाडें । जें बोलीं बोलतां 
नातुडे ।</p>
<p>तेंचि ज्ञान म्यां तुजपुढें । निजनिवाडें सांगितलें 
॥ १७ ॥</p>
<p>जें सांगितलें शुद्ध ज्ञान । तें नाना युक्तींकरूनि 
जाण ।</p>
<p>दृढतेलागीं निरूपण । पुनः पुनः जाण म्यां केलें 
॥ १८ ॥</p>
<p>बहुत न लावितां खटपट । तुज न वाटतांही कष्ट ।</p>
<p>ज्ञान सांगितलें विस्पष्ट । जेणें होती सपाट संशय 
सर्व ॥ १९ ॥</p>
<p>हें जाणीतलिया ज्ञान । सर्व संशय होती दहन ।</p>
<p>साधक होय ब्रह्मसंपन्न । स्वानंदपूर्ण सर्वदा ॥ 
४२० ॥</p>
<p>म्यां सांगितलें गुह्यज्ञान । एकादशाचें निरूपण 
।</p>
<p>याचें श्रवण पठण मनन । करी तो धन्य उद्धवा ॥ २१ ॥</p>
<blockquote>
<p><br/></p>
<p>सुविविक्तं तव प्रश्नं मयैतदपि धारयेत्‌ ।</p>
<p>सनातनं ब्रह्म गुह्यं परं ब्रह्माधिगच्छति ॥ २५ ॥</p>
</blockquote>
<p><br/></p>

<p>ज्ञाते तरती हें नवल कोण । परी भाळेभोळे जे अज्ञान 
।</p>
<p>त्यांसी उद्धरावया जाण । उद्धवा तुवां प्रश्न पुशिला 
॥ २२ ॥</p>
<p>त्या प्रश्नानुसारें जाण । म्यां संतोषोनि आपण 
।</p>
<p>सांगितलें गुह्य ज्ञान । परम कारण परब्रह्म ॥ २३ 
॥</p>
<p>जेवीं वत्साचे हुंकारें । धेनु स्त्रवत चाले क्षीरें 
।</p>
<p>तेवीं तुझेनि प्रश्नादरें । मी स्वानंदभरें तुष्टलों 
॥ २४ ॥</p>
<p>तेथ न करितांही प्रश्न । होतां तानयाचें अवलोकन 
।</p>
<p>कूर्मी नेत्रद्वारां आपण । अमृतपान करवीत ॥ २५ ॥
</p>
<p>तेवीं उद्धवा तुझें अवलोकन । होतां माझें हृदयींचें 
ब्रह्मज्ञान ।</p>
<p>तें वोसंडलें गा परिपूर्ण । तें हें निरूपण म्यां 
केलें ॥ २६ ॥</p>
<p>येणें निरूपणामिसें । परमामृत सावकाशें ।</p>
<p>तुज म्यां पाजिलें अनायसें । स्वानंदरसें निजबोधु 
॥ २७ ॥</p>
<p>सिंधु मेघा जळपान करवी । तेणें जळें मेघ जगातें निववी 
।</p>
<p>तेवीं उद्धवाचिये ब्रह्मपदवीं । जडमूढजीवीं उद्धरिजे 
॥ २८ ॥</p>
<p>जेवीं वत्साचेनि प्रेमभरें । गाय दुभे तें घरासी 
पुरे ।</p>
<p>तेवीं उद्धवप्रश्नादरे । जग उद्धरे अनायासें ॥ 
२९ ॥</p>
<p>तो हा प्रश्नोत्तरकथानुवाद । माझा तुझा ब्रह्मसंवाद 
।</p>
<p>निरूपणीं एकादशस्कंध । हा अर्थावबोध जो राखे ॥ ४३० 
॥</p>
<p>अथवां निरूपण । सार्थकें जो कां करी श्रवण ।</p>
<p>तैं श्रोते वक्ते उभय जाण । ब्रह्म सनातन स्वयें 
होती ॥ ३१ ॥</p>
<p>जगीं ब्रह्म असतां परिपूर्ण । मनबुद्धि‌इंन्द्रियां 
न दिसे जाण ।</p>
<p>जेथें वेदांसी पडिलें मौन । तें गुह्यज्ञान पावती 
॥ ३२ ॥</p>
<p>ज्ञान पावलिया पुढती । कदा काळें नव्हे च्युती ।
</p>
<p>हा एकाद्शात्र्ह धरितां चित्तीं । पदप्राप्ती अच्युत 
॥ ३३ ॥</p>
<p>श्रोते वक्ते एकादशार्थी । एवढी पदवी पावती ।</p>
<p>मा मद्‍भक्तांसी अतिप्रीतीं । जे उपदेशिती हें 
ज्ञान ॥ ३४ ॥</p>
<p>त्यांच्या फळाची फलप्राप्ती । ज्ञानोपदेशाची शुद्ध 
स्थिती ।</p>
<p>उद्धवालागीं अतिप्रीतीं । स्वमुखें श्रीपती सांगत 
॥ ३५ ॥</p>
<blockquote>
<p><br/></p>
<p>य एतन्मम भक्तेषु सम्प्रदद्यात्‌ सुपुष्कलम्‌ ।</p>
<p>तस्याहं ब्रह्मदायस्य ददाम्यात्मानमात्मना ॥ २६ ॥</p>
</blockquote>
<p><br/></p>

<p>काया वाचा आणी चित्त । ग्रह दारा वित्त जीवित ।</p>
<p>निष्कामता मज अर्पित । अनन्य भक्त ते माझे ॥ ३६ ॥
</p>
<p>ऐशिया भक्तांच्या ठायीं जाण । अवश्य उपदेशावें 
हें ज्ञान ।</p>
<p>त्याही उपदेशाचें लक्षण । पक्क परिपूर्ण तें ऐसें 
॥ ३७ ॥</p>
<p>जेथ जेथ जाय साधकाचें मन । तेथ तेथ ब्रह्म परिपूर्ण 
।</p>
<p>मन निघावया तेथून । रितें स्थान असेना ॥ ३८ ॥</p>
<p>ऐसें करितां अनुसंधान । चैतन्यीं समासे मन ।</p>
<p>त्यातें मणिजे ‘पुष्कल ज्ञान’ । उपदेश पूर्ण या 
नांव ॥ ३९ ॥</p>
<p>ऐसें समूळ ब्रह्मज्ञान । मद्‍भक्तांसी जो करी दान 
।</p>
<p>त्याचा बह्म‌ऋणिया मी जाण । होय संपूर्ण उद्धवा 
॥ ४४० ॥</p>
<p>त्याचिया उत्तीर्णत्वासी । गांठीं कांहीं नाहीं 
मजपाशीं ।</p>
<p>मी निजरूप अर्पीं त्यासी । अहर्निशीं मी त्याजवळी 
॥ ४१ ॥</p>
<p>जो शिष्यांसी दे ब्रह्मज्ञान । मी परमात्मा त्या 
अधीन ।</p>
<p>ब्रह्मदत्याच्या बोलें जाण । स्त्रियादि शूद्रजन 
मी उद्धरीं ॥ ४२ ॥</p>
<p>दे‌ऊनियां परब्रह्म । जो मद्‍भक्तांसी करी निष्कर्म 
।</p>
<p>त्याचा अंकित मी पुरुषोत्तम । तो प्रिय परम मजलागीं 
॥ ४३ ॥</p>
<p>जो ब्रह्मज्ञान दे मद्‍भक्तां । त्याहूनि आणिक 
परता ।</p>
<p>मज आन नाहीं गा पढियंता । जाण तत्त्वतां उद्धवा ॥ 
४४ ॥</p>
<p>तो आत्मा मी शरीर जाण । त्याचा देह मी होय आपण ।</p>
<p>त्याचें जें जें कर्माचरण । तें तें संपूर्ण मीचि 
होय ॥ ४५ ॥</p>
<p>जैसा मी अवतारधरी । तैसाचि तोही अवतारी ।</p>
<p>त्या आणि मजमाझारीं । नाहीं तिळभरीं अंतर ॥ ४६ ॥</p>
<p>जो या ब्रह्मज्ञानाचें करी दान । त्यासी यापरी मी 
आपण ।</p>
<p>करीं निजात्म‍अर्पण । तरी उत्तीर्ण नव्हेचि ॥ ४७ 
॥</p>
<p>यालागीं वर्ततांही शरीरीं । मी अखंड त्याची सेवा 
करीं ।</p>
<p>निजत्म‍अर्पण प्रीतीवारी । मी त्याच्या घरीं सर्वदा 
॥ ४८ ॥</p>
<p>त्यातें जें जें जडभारी । तेंही मी वाहें आपुले शिरीं 
।</p>
<p>माझी चैतन्यसाम्राज्यश्री । नांदें त्यचे घरीं 
सर्वदा ॥ ४९ ॥</p>
<p>एकादशाचें ब्रह्मज्ञान । बोधूनि मद्‍भक्तां जो 
करी दान ।</p>
<p>त्यासी मी यापरी जाण । आत्मार्पण स्वयें करीं ॥ ४५० 
॥</p>
<p>असो न साधवे ब्रह्मज्ञान । तरी या ग्रंथाचेंचि पठण 
।</p>
<p>जो सर्वदा करी सावधान । तो परम पावन उद्धवा ॥ ५१ ॥
</p>
<blockquote>
<p><br/></p>
<p>य एतत्समधीयीत पवित्रं परमं शुचि ।</p>
<p>स पूयेताहरहर्मां ज्ञानदीपेन दर्शयन्‌ ॥ २७ ॥</p>
</blockquote>
<p><br/></p>

<p>निखळ जें कां ब्रह्मज्ञान । तो हा माझा तुझा संवाद 
जाण ।</p>
<p>जो सादरें करी पठण । सावधान श्रद्धाळू ॥ ५२ ॥</p>
<p>चढत्यावाढत्या परवडी । शुद्ध सात्त्विकी श्रद्धा 
गाढी ।</p>
<p>पदोपदीं नीच नवी गोडी । अद्‍भुत आवडी पठणाची ॥ ५३ 
॥</p>
<p>वाचेचिया टवळ्यांप्रती । श्रद्धास्त्रेहाची संपत्ति 
।</p>
<p>निजजिव्हा करूनि वाती । जो हें ज्ञानदीप्ती प्रकाशी 
॥ ५४ ॥</p>
<p>एकादशाचे ज्ञानदीप्ती । एकादश इंद्रियांच्या वाती 
।</p>
<p>उजळूनि जे मज वोंवाळिती । ते पवित्र किती मी सांगूं 
॥ ५५ ॥</p>
<p>यापरी जें ग्रंथपठण । तें माझें ज्ञान-निरांजन ।
</p>
<p>तेणें ज्ञानदीपें जो जाण । माझें स्वरूप पूर्ण प्रकाशी 
॥ ५६ ॥</p>
<p>त्याचे लागले जे संगती । त्यांतें ब्रह्मादिक वंदिती 
।</p>
<p>त्यांचेनि पावन त्रिजगती । जाण निश्चितीं उद्धवा 
॥ ५७ ॥</p>
<p>असो ज्यांसी न टके पठण । तिंहीं श्रद्धेनें करितां 
श्रवण ।</p>
<p>त्यांसी न बाधी भवबंधन । तेंही निरूपण हरि सांगे 
॥ ५८ ॥</p>
<blockquote>
<p><br/></p>
<p>य एतच्छ्‌द्धया नित्यमव्यग्रः श्रृणुयान्नरः ।</p>
<p>मयि भक्तिं परां कुर्वन्‌ कर्मभिर्न स बध्यते ॥ २८ ॥</p>
</blockquote>
<p><br/></p>

<p>असो न करवे अध्ययन । तरी श्रद्धायुक्त सावधान ।</p>
<p>करितां एकादशाचें श्रवण । कर्मबंधन बाधीना ॥ ५९ 
॥</p>
<p>अति श्रद्धेनें केलें श्रवण । त्याहूनि दृढ व्हावें 
मनन ।</p>
<p>मनन मननेंवीण तें नपुंसक जाण । ब्रह्मप्राप्ती 
पूर्ण फळेना ॥ ४६० ॥</p>
<p>संपलिया कथाश्रवण । मनींचें संपावें ना मनन ।</p>
<p>जैसें लोभियाचें धन । हृदयीं आठवण सर्वदा ॥ ६१ ॥</p>
<p>जैसें कीजे श्रवण । तैसें तैसें लागे मनन ।</p>
<p>मननानुसारें भजन । ‘पराभक्ती’ जाण उद्वोधे ॥ ६२ 
॥</p>
<p>आर्त जिज्ञासु अर्थार्थी । त्यांची सांडोनिया स्थिती 
।</p>
<p>उल्हासे माझी चौथी भक्ती । जितें ‘परा’ म्हणती सज्ञान 
॥ ६३ ॥</p>
<p>पराभक्तीचें माझें भजन । क्रियामात्रें निजात्मदर्शन 
।</p>
<p>यालागीं मद्‍भक्तांसी जाण । कर्मबंधन बाधीना ॥ 
६४ ॥</p>
<p>हें असो अतिगुह्य बोलणें । येणें एकादशाचेनि श्रवणें 
।</p>
<p>‘मी तरेन’ हा विश्वास जेणें । अंतःकरणें दृढ केला 
॥ ६५ ॥</p>
<p>दृढ विश्वास मानूनि पाहीं । जो लोधला श्रवणविषयीं 
।</p>
<p>माझी भक्ती त्याच्या ठायीं । द्रवडितां पाहीं घर 
रिघे ॥ ६६ ॥</p>
<p>घर रिघोन भक्ति निष्काम । भक्तांचें निर्दळी सकळ 
कर्म ।</p>
<p>या नांव ‘परभक्ति’ परम । विश्रामधाम श्रवणार्थ्यां 
॥ ६७ ॥</p>
<p>एकादशाचें श्रद्धाश्रवण । करितां एवढा लाभ पूर्ण 
।</p>
<p>श्रवणें उपजे माझें भजन । भजनें भक्तजन निर्मुक्त 
॥ ६८ ॥</p>
<p>असो पां इतरांची वार्ता । म्यां तुज निरूपिली जे 
ज्ञानकथा ।</p>
<p>ते तुझिया निश्चितार्था । काय तत्त्वतां प्रतित्बोधली 
॥ ६९ ॥</p>
<blockquote>
<p><br/></p>

<p>अप्युद्धव त्वया ब्रह्म सखे समवधारितम्‌ ।</p>
<p>अपि ते विगतो मोहः शोकश्चासौ मनोभवः ॥ २९ ॥</p>
</blockquote>
<p><br/></p>

<p>उद्धवां तुझें देखोनि प्रेम । गुह्य ज्ञान अति‌उत्तम 
।</p>
<p>तुज म्यां निरूपिलें परब्रह्म । साङ्ग सुगम अतिशुद्ध 
॥ ४७० ॥</p>
<p>हें ज्ञानाचे सोलींव ज्ञान । हें वेदांचें विसावतें 
स्थान ।</p>
<p>हेचि अविद्येची बोळवण । समाधान जिवशिवां ॥ ७१ ॥</p>
<p>ऐसें हें जें गुह्यज्ञान । मनबुद्धिवाचेसी अगम्य 
जाण ।</p>
<p>तें म्यां तुज केलें निरूपण । श्रद्धां संपूर्ण 
देखोनि ॥ ७२ ॥</p>
<p>जेवीं सखा सख्याप्रती । आपुली वोपी निजसंपत्ती 
।</p>
<p>तेवीं म्यां हे ब्रह्मस्थिती । तुझ्या हातीं वोपिली 
॥ ७३ ॥</p>
<p>जैसें दिधलें श्रवणाच्या हातीं । तैसें प्रविष्ट 
जाहलें तुझिया चित्तीं ।</p>
<p>कीं माझारीं पडली कांहीं गुंती । विकल्पवस्ती विक्षेप 
॥ ७४ ॥</p>
<p>म्यां निरूपिलें सार परम । तें तुज कळलें परब्रह्म 
।</p>
<p>नसेल तरी हाचि उपक्रम । पुढती सुगम सांगेन ॥ ७५ ॥
</p>
<p>चैतन्य ठसावोनि चित्तीं । जेथ आकाळिली बह्मस्थिती 
।</p>
<p>तेथ मोहममतेची वस्ती । सोमूळ निश्चितीं नसावी ॥ 
७६ ॥</p>
<p>आकळलें ब्रह्मज्ञान । याची हेचि वोळखण ।</p>
<p>संकल्पविकल्पविंदान । पुढती जाण उपजेना ॥ ७७ ॥</p>
<p>उपजेना मीतूंपण । उपजेना ध्येय ध्याता ध्यान ।</p>
<p>नुपजे त्यासी कर्मठपण । ब्रह्म परिपूर्ण जाणीतल्या 
॥ ७८ ॥</p>
<p>जेणें जाणितलें ब्रह्मज्ञान । त्यासी बाधीना कर्मबंधन 
।</p>
<p>कर्मांचें जें कर्माचरण । तें जाण आपण मायिक ॥ ७९ 
॥</p>
<p>जेवीं छाया चळे पुरुषाचेनी । परी तियेचा लोभ पुरुष 
न मानी ।</p>
<p>तेवीं काया चाळी ब्रह्मज्ञानी । देहाभिमानी तो 
नव्हे ॥ ४८० ॥</p>
<p>जेवीं सूर्यापुढें आंधार । अर्ध क्षण न धरी धीर ।
</p>
<p>तेवीं ब्रह्मज्ञानी कर्मादर । अणुमात्र उरेना ॥ 
८१ ॥</p>
<p>कर्माचें जें कर्मबंधन । तो मनोजन्य संकल्प जाण 
।</p>
<p>जेथें मनाचें मोडे मनपण । तेथें कर्माचरण निर्बीज 
॥ ८२ ॥</p>
<p>वस्तु इत्य निर्विकल्प । तेथें नाहीं संकल्पविकल्प 
।</p>
<p>हें परब्रह्मचें निजस्वरूप । हेंचि रूप स्वानुभवासी 
॥ ८३ ॥</p>
<p>ऐसें ब्रह्म पावल्या स्वयमेवो । मी एक उद्धव होतों 
पहा हो ।</p>
<p>त्या उद्धवपणासी नाहीं ठावो । मा शोकमोहो तेथ कैंचा 
॥ ८४ ॥</p>
<p>उद्धवपणाचिये वस्ती । शोकमोहांची उत्पत्ती ।</p>
<p>तें उद्धवपण नाठवे चित्तीं । जरी ब्रह्मप्राप्ती 
तुज जाहली ॥ ८५ ॥</p>
<p>ऐसें ऐकतां देवाचें वचन । उडालें उद्धवाचें उद्धवपण 
।</p>
<p>जाहला स्वानंदी निमग्न । बोलतेपण बुडालें ॥ ८६ ॥
</p>
<p>पावतां आपुली निजात्मता । उडाली उद्धवत्वाची अवस्था 
।</p>
<p>बुडाली स्वदेह‍अहंता । निजानिमग्नता स्वानंदीं 
॥ ८७ ॥</p>
<p>तेथें देवें पुशिला जो प्रश्न । त्याचें कोण दे प्रतिवचन 
।</p>
<p>कृष्णेंसहित उद्धवपण । गिळोनि परिपूर्ण वस्तु जाहला 
॥ ८८ ॥</p>
<p>देखोनि उद्धवाची अवस्था । हा ब्रह्म पावला निजत्मता 
।</p>
<p>हें कळों सरळें श्रीकृष्णनाथा । हृदयस्था काय न 
कळे ॥ ८९ ॥</p>
<p>शिष्य साचार अनुभव लाहे । तेणें सद्‌गुरु सुखाचा 
मेरु होये ।</p>
<p>जेवीं तानयचे धणीं माये । सुखावली राहे स्वानंदें 
॥ ४९० ॥</p>
<p>सेवक विभांडितां परचक्र । तेणें रायासी संतोष थोर 
।</p>
<p>गुढी उभारूनि साचार । करी निजगजर स्वानंदें ॥ ९१ 
॥</p>
<p>तानयाचे लळे पुरविणें । हे व्यालीची वेदना जाणे 
।</p>
<p>कां शिष्यासी स्वानुभव देणें । हें स्वयें जाणे 
सद्‌गुरु ॥ ९२ ॥</p>
<p>निजपुत्रें लाधल्या निधान । पिता संतोषे आपण ।</p>
<p>तेवीं उद्धवाचेनि अनुभवें जाण । स्वयें श्रीकृष्ण 
संतोषे ॥ ९३ ॥</p>
<p>कृष्ण सुखें सुखरूप नित्यतां । तोही शिष्यानुभवें 
सर्वथा ।</p>
<p>लाहे सुखाची परमावस्था । हे गुरुगम्यता अगम्य ॥ 
९४ ॥</p>
<p>शिष्यासी बोध करितां । गुरूसी नसती सुखावस्था ।
</p>
<p>तरी उपदेशपरंपरता । नव्हती तत्त्वतां इये लोकीं 
॥ ९५ ॥</p>
<p>गुरु सांगे जैं उबगलेसाठीं । तैं ते शिष्यासी बोधेना 
गोष्टी ।</p>
<p>मा निजनुभवाची भेटी । केवीं निजदृष्टीं देखेल ॥ 
९६ ॥</p>
<p>जेवीं बाळासी लेणें लेववितां । तें नेणें परी सुखावे 
माता ।</p>
<p>तेवीं शिष्यासी अनुभव होतां । सुखाचे तत्त्वतां 
सद्‌गुरुरावो ॥ ९७ ॥</p>
<p>तैसा उद्धवाचा ब्रह्मभावो । देखोनि सुखावे कृष्णदेवो 
।</p>
<p>माझा उद्धव जाहला निःसंदेहो । यासी ब्रह्मानुभवो 
आकळिला ॥ ९८ ॥</p>
<p>उद्धवाची ब्रह्मनिष्ठता । अनुभवा आली निजात्मता 
।</p>
<p>हें कळों सरलें श्रीकृष्णनाथा । परोपदेशार्थां 
शिकवीत ॥ ९९ ॥</p>
<p>तूं पावल्या ब्रह्मज्ञान । तेथ शिष्योपदेशलक्षण 
।</p>
<p>पात्रशुद्धीचें कारण । तेही वोळखण हरि सांगे ॥ ५०० 
॥</p>
<blockquote>
<p><br/></p>
<p>नैतत्त्वया दाम्भिकाय नास्तिकाय शठाय च ।</p>
<p>अशुश्रूषोरभक्ताय दुर्विनीताय दीयताम्‌ ॥ ३० ॥</p>
</blockquote>
<p><br/></p>

<p>शठ नास्तिक दंभयुक्त । अशुश्रूषु आणि अभक्त ।</p>
<p>ज्यांची स्थिति दुर्विनीत । ते शिष्य निश्चित त्यागावे 
॥ १ ।</font><font face="Mangal"></p>
<p>जेणें लोकरूढी होय गहन । तें तें बाह्य कर्माचरण 
।</p>
<p>विपुल धन आणि सन्मान । तदर्थीं जाण अतितृष्णा ॥ २ 
॥</p>
<p>ऐसें ज्याचें दांभिक भजन । त्यासी हें एकादशींचें 
ज्ञान ।</p>
<p>वोसणतां गा आपण । स्वप्नीहीं जाण नेदावें ॥ ३ ॥</p>
<p>मोहममतेचें आधिक्य । तेणें निर्दळिलें निजा‌अस्तिक्य 
।</p>
<p>वेदीं शास्त्रीं दृढ नास्तिक्य । देवाचि मुख्य 
नाहीं म्हणती ॥ ४ ॥</p>
<p>नास्तिक्यवादाचिया बंडा । या ज्ञानाचा ढोरकोंडा 
।</p>
<p>लागें नेदी त्यांचिया तोंडा । ज्यांचा भाव कोरडा 
नास्तिक्यें केला ॥ ५ ॥</p>
<p>नास्तिक्यवादापुढें । ज्ञान कायसें बापुडें ।</p>
<p>अनीश्वरवादाचें बंड गाढें । ते त्यागावे रोकडे 
नास्तिक्यवादी ॥ ६ ॥</p>
<p>अनन्यभावें न रिघे शरण । मिथ्या लावूनि गोडपण ।</p>
<p>धूर्तवादें घेवों पाहे ज्ञान । तेही शठ जाण त्यागावे 
॥ ७ ॥</p>
<p>शठाची ऐशी निजमती । पुढिलांची ठकूनि घे युक्ती ।
</p>
<p>परी जे आपुली व्युत्पत्ती । ते पुढिलांप्रती सांगेना 
॥ ८ ॥</p>
<p>काया वाचा मन धन । जो गुरूसीं करी वंचन ।</p>
<p>जो गुरूचे देखे दोषगुण । तोही शठ पूर्ण त्यगावा ॥ 
९ ॥</p>
<p>माझें अतिथोर महिमान । गुरुसेवा केवीं करूं आपण 
।</p>
<p>सेवा न करी महिमेभेण । तोही शिष्य जाण त्यागावा ॥ 
५१० ॥</p>
<p>आपण श्रेष्ठासनीं बैसोनि बरवा । सेवकाहातीं करवे 
गुरुसेवा ।</p>
<p>तो दांभिक शिष्य जाणावा । तोही त्यागावा ये ग्रंथी 
॥ ११ ॥</p>
<p>सद्गुरूपाशीं समर्थपण । जो आपली मिरवी जाणीव जाण 
।</p>
<p>जो सेवा न करी गर्वें पूर्ण । तो शिष्य जाण त्यागावा 
॥ १२ ॥</p>
<p>मी धनदानी अतिसमर्थ । नीचसेवेसी न लावीं हात ।</p>
<p>ऐसाही जो गर्वयुक्त । तोही निश्चित त्यागावा ॥ १३ 
॥</p>
<p>जो लौकिक लाजेभेण । गुरुसेवा न करी आपण ।</p>
<p>ज्यासी लौकिकाचा अति‌अभिमान । तोही शिष्य जाण त्यागावा 
॥ १४ ॥</p>
<p>जो गुरुगृहींचें नीच कृत्य । न करी मानूनि मी समर्थ 
।</p>
<p>तो मान्यता‌अभिमानयुक्त । जाण निश्चित त्यागावा 
॥ १५ ॥</p>
<p>न करी गुरुसेवा नीचवृत्ती । आम्हां अखंड ध्यान हेचि 
गुरुभक्ती ।</p>
<p>ऐशी सेवावंचक ज्याची युक्ती । तोही निश्चितीं त्यागावा 
॥ १६ ॥</p>
<p>नीच सेवा न करी आपण । म्हणे मागाल तें दे‍ईन धन ।</p>
<p>ऐसा धनगर्वी शिष्य आपण । सर्वथा जाण न करावा ॥ १७ 
॥</p>
<p>धरूनि धनाची आस । गुरु शिष्यासी देत उपदेश ।</p>
<p>तैं ब्रह्मज्ञान पडलें वोस । वाढला असोस धनलोभ ॥ 
१८ ॥</p>
<p>अथवा वेंचूनिया धन । जो घे‍ईन म्हणे ब्रह्मज्ञान 
।</p>
<p>ऐसा धनाभिमानी शिष्य जाण । सर्वथा आपण न करावा ॥ 
१९ ॥</p>
<p>यथाकाळें जाहली प्राप्त । गुरुसेवा जे कालोचित 
।</p>
<p>न करी तो ‘अशुश्रूषु’ म्हणत । तोही निश्चित त्यागावा 
॥ ५२० ॥</p>
<p>करितां सद्गुरूची भक्ती । मी उद्धरेन निश्चितीं 
।</p>
<p>ऐसा भाव नसे ज्याचे चित्तीं । तो शिष्य हातीं न धरावा 
॥ २१ ॥</p>
<p>सद्‌गुरु तोचि ब्रह्ममूर्ती । ऐसा भाव नाहीं ज्याच्या 
चित्तीं ।</p>
<p>मूळींच विकल्पाची वस्ती । तोही शिष्य हातीं न धरावा 
॥ २२ ॥</p>
<p>गुरुहोनि ब्रह्म भिन्न । ऐसें ज्याचें निश्चित 
ज्ञान ।</p>
<p>तो निश्चयेंसीं ‘अभक्त’ जाण । त्यासी शिष्य आपण 
न करावें ॥ २३ ॥</p>
<p>मनुष्य मानूनि सद्गुरूसी । जो उल्लंघी गुरुवचनासी 
।</p>
<p>तो जाण पडला अपभ्रंशीं । त्या शिष्यासी त्यागावें 
॥ २४ ॥</p>
<p>सद्रुरूहोनि अधिकता । शिष्य आपुली मानी पवित्रता 
।</p>
<p>तो अभक्तांमाजीं पूर्ण सरता । त्यासी तत्त्वतां 
त्यागावें ॥ २५ ॥</p>
<p>गुरूच्या ठायीं ब्रह्मस्थिती । ज्या श्रद्धा संपूर्ण 
नाहीं चित्तीं ।</p>
<p>याचि नांव गा ‘अभक्ती’ । जाण निश्चितीं उद्धवा ॥ 
२६ ॥</p>
<p>कां ये ग्रंथीचें ब्रह्मज्ञान । ज्यासी निशच्यें 
नमने जाण ।</p>
<p>त्यासी केव्हांही आपण । झणें विसरोन शिष्य करिसी 
॥ २७ ॥</p>
<p>ये ग्रंथींची ब्रह्मस्थिती । वक्ता जो मी परब्रह्ममूर्ती 
।</p>
<p>त्या माझ्या ठायीं नाहीं ज्याची भक्ती । तो शिष्य 
निश्चितीं त्यागावा ॥ २८ ॥</p>
<p>ये ग्रंथींचें आवडे ज्ञान । गुरूच्या ठायीं श्रद्धा 
संपूर्ण ।</p>
<p>परी ज्याचें उद्धत वर्तन । तो शिष्य जाण त्यागावा 
॥ २९ ॥</p>
<p>माझ्या निजमूर्ति संत सज्जन । माझे भक्त माझे जीवप्राणा 
।</p>
<p>त्यांचे जो करी हेळण । ‘दुर्विनीतपण’ या नांव ॥ ५३० 
॥</p>
<p>माझ्या भक्तांमाजील रंक जाण । त्याचे सर्वस्वें 
वंदावे चरण ।</p>
<p>हें ज्यासी नावडे संपूर्ण ‘दुर्विनीतपण’ या नांव 
॥ ३१ ॥</p>
<p>साधुसज्जनां भेटों जाये । शठनम्रता वंदी पाये ।
</p>
<p>त्याचे गिवसोनि दोषगुण पाहे । ‘दुर्विनीतता’ राहे 
ते ठायीं ॥ ३२ ॥</p>
<p>दुष्टबुद्धीची जे विनीतता । ती नांव बोलिजे ‘दुर्विनीतता’ 
।</p>
<p>ऐशी ज्या शिष्याची अवस्था । तो जाण तत्त्वतां त्यागावा 
॥ ३३ ॥</p>
<p>ऐसें हें ऐकोनि निरूपण । म्हणसी ‘मी शिष्य न करीं 
जाण’ ।</p>
<p>तरी जो सच्छिष्यासी उपदेशी ब्रह्मज्ञान । तो आत्मा 
जाण पैं माझा ॥ ३४ ॥</p>
<p>जो उपदेशीं सत्पात्र पूर्ण । त्या सच्छिष्याचें 
लक्षण ।</p>
<p>तुज मी सांगेन निरूपण । ऐक सावधान उद्धवा ॥ ३५ ॥</p>
<blockquote>
<p><br/></p>
<p>एतैर्दोषैर्विहीनाय ब्रह्मण्याय प्रियाय च ।</p>
<p>साधवे शुचये ब्रूयाद्‍भक्तिः स्याच्छूद्रयोषिताम्‌ ॥ ३१ ॥</p>
</blockquote>
<p><br/></p>

<p>उपदेशीं मुख्य अधिकारपण । धडधडीत वैराग्य पूर्ण 
।</p>
<p>तेंही पिशाचवैराग्य नव्हे जाण । विवेकसंपन्न शास्त्रोक्त 
॥ ३६ ॥</p>
<p>दिवस चारी वैराग्य केलें । सवेंचि विषयार्थीं लागले 
।</p>
<p>तेथ जें जें उपदेशिलें । तें सर्पासि पाजिलें दुग्ध 
जैसें ॥ ३७ ॥</p>
<p>जेथ वैराग्य निघोनि जाये । तेथ ज्ञानाभिमान उरला 
राहे ।</p>
<p>तेणें अभिमानें करी काये । गुणदोष पाहे श्रेष्ठांचे 
॥ ३८ ॥</p>
<p>नीच निंदी हेळसून । श्रेष्ठांचे पाहे दोषगुण ।</p>
<p>जेथ वैराग्य होय क्षीण । तेथें ज्ञानाभिमान चढे 
ऐसा ॥ ३९ ॥</p>
<p>उद्धवा जगीं दोनी अवस्था । वैराग्य कां विषयासक्तता 
।</p>
<p>तिसरे अवस्थेची कथा । जाण सर्वथा असेना ॥ ५४० ॥</p>
<p>जेथ विवेकें विषयो होय क्षीण । तेथ वैराग्य प्रबळें 
परिपूर्ण ।</p>
<p>जेथ विवेकेंसीं वैराग्य क्षीण । तेथ विषयाचरण ज्ञनाभिमानें 
॥ ४१ ॥</p>
<p>यालागीं होय जंव ब्रह्मज्ञान । तंव जो वैराग्य राखे 
पूर्ण ।</p>
<p>वैराग्यें गुरूसी अनन्यशरण । तें ‘अधिकारीरत्न’ 
उपदेशा ॥ ४२ ॥</p>
<p>गत श्लोकींचें दोषनिरूपण । आतां बोलिलों वैराग्यार्थ 
जाण ।</p>
<p>इहीं दोषीं ज्यासी रहितपण । तो ‘अधिकारी’ पूर्ण 
सच्छिष्य ॥ ४३ ॥</p>
<p>ज्यासी ब्रह्मत्वें ब्राह्मणभक्ती । अनन्यभावें 
भजे भूतीं ।</p>
<p>त्याची आंदणी भक्ती विरक्ती । तो जाण निश्चितीं 
‘अधिकारी’ ॥ ४४ ॥</p>
<p>गुरूचा पढियंताही पूर्ण । त्यापासीं असल्या अभक्तपण 
।</p>
<p>त्यासी नव्हे ब्रह्मज्ञान । अनन्य भजन जंव न करी 
॥ ४५ ॥</p>
<p>प्रिय आणि भजनशीळ । दोषरहित निर्मळ ।</p>
<p>त्यासी विरक्त करूनि अढळ । उपदेशावें प्रांजळ हें 
गुह्य ज्ञान ॥ ४६ ॥</p>
<p>स्वदारा आणि स्वधन । यांचा लोभ ज्यासी संपूर्ण ।
</p>
<p>त्यासी स्वर्ग ना मुक्तपण । जन्ममरण अनिवार ॥ ४७ 
॥</p>
<p>परदारा परधन । सर्वथा नातळे ज्याचे मन ।</p>
<p>ऐसें ज्यापाशीं पवित्रपण । त्यासी हें ज्ञान उपदेशावें 
॥ ४८ ॥</p>
<p>जो वैराग्याचा वोतिला । विवेकें पूर्ण वोसंडला 
।</p>
<p>सद्‌गुरुसेवेसी जीवें विकला । चरणीं विनटला अनन्यत्वें 
॥ ४९ ॥</p>
<p>सांडूनि निजमहिमान । श्रीगुरुसेवेलागीं आपण ।</p>
<p>ज्यासी आवडे रंकपण । ऐसा सेवेसी पूर्ण सद्‍भाव ॥ 
५५० ॥</p>
<p>अमरश्रेष्ठं जे सुरवर । ते मानी सद्गुरूचे किंकर 
।</p>
<p>सद्गुरूहूनियां थोर । हरिहर मानीना ॥ ५१ ॥</p>
<p>ज्यासी नाहीं गर्वमद । ज्यासी नाहीं कामक्रोध ।
</p>
<p>ज्यासी नावडे विकल्पभेद । तो शिष्य शुद्ध परमार्थी 
॥ ५२ ॥</p>
<p>काया वाचा मन धन । सांडूनि समर्थतामहिमान ।</p>
<p>जो सद्गुरूसी अनन्यशरण । तो सच्छिष्य जाण साधुत्वें 
॥ ५३ ॥</p>
<p>सांडूनि समर्थतामहिमान । जो ब्रह्मज्ञानाचा याचक 
।</p>
<p>सद्‌गुरुवचनार्थीं चातक । तो आवश्यक उपदेशीं ॥ 
५४ ॥</p>
<p>जे कां द्विजन्म्यांहूनि बाहेरी । वेदें वाळूनि 
सांडिले दूरीं ।</p>
<p>जे कां मंत्रार्थीं अमंत्री । जे अनधिकारी श्रवणासी 
॥ ५५ ॥</p>
<p>ज्यांसी नाहीं आश्रमधर्म । ज्यांसी नाहीं श्रौतकर्म 
।</p>
<p>ज्यांसी नाहीं जप होम । जे वर्णाधम अतिनीच ॥ ५६ ॥
</p>
<p>ऐसे जे कां शूद्रजन । ऐकोनि ये ग्रंथींचें ज्ञान 
।</p>
<p>निवाराया जन्ममरण । उपजे दारुण विरक्ती ॥ ५७ ॥</p>
<p>उखितांच एकसरें चित्तें । मनींहूनि विटे विषयातें 
।</p>
<p>मग चित्तें वित्तें जीवितें । रिघे सद्गुरूतें 
अनन्यशरण ॥ ५८ ॥</p>
<p>गुरूसी पुसों नेणे प्रश्न । म्हणे निवारीं जन्ममरण 
।</p>
<p>भावार्थें घाली लोटांगण । शुद्ध श्रद्धा संपूर्ण 
परमार्थीं ॥ ५९ ॥</p>
<p>ते होत कां शूद्रजन । त्यांसी उपदेशिता ब्रह्मज्ञान 
।</p>
<p>उद्धवा कदा न लागे दूषण । हें सत्यवचन पैं माझें 
॥ ५६० ॥</p>
<p>जे कां अपेक्षोनियां वित्त । चतुर्वर्णा उपदेशित 
।</p>
<p>ते धनलोभें लोलुप एथ । नाहीं घे‌इजेत गुरुत्वें 
॥ ६१ ॥</p>
<p>जेथ गुरूशींच सलोभता । तेथ शिष्याची बुडे विरक्तता 
।</p>
<p>ऐशिये ठायीं उपदेश घेतां । परमार्थतां अपघातु ॥ 
६२ ॥</p>
<p>निर्लोभत्वें कृपेनें पूर्ण । सद्‌गुरु उपदेशी 
शूद्रजन ।</p>
<p>ऐसोनि करी जो दीनोद्धरण । तेथ न लगे दूषण । उपदेशा 
॥ ६३ ॥</p>
<p>जेणें तडफडूनि जाण । वैराग्याशी ये मरण ।</p>
<p>जेणें ज्ञात्यासी लागे दूषण । तो स्त्रीसंग आपण 
न करावा ॥ ६४ ॥</p>
<p>स्त्री देखतांचि अवचितीं । तत्काल पाडी अधःपातीं 
।</p>
<p>तिची जाहलिया संगती । कैंची धडगती सज्ञाना ॥ ६५ ॥
</p>
<p>प्रमादीं पाडी सर्वार्थीं । हे ‘प्रमदा’ नामाची 
निजख्याती ।</p>
<p>तिची जाहलिया नित्य संगती । केवीं परमार्थीं तरतील 
॥ ६६ ॥</p>
<p>जिचें देखतांचि वदन । काम मोकली कटाक्षबाण ।</p>
<p>तेथ कायसा उ‌अदेश जाण । आली नागवण परमार्था ॥ ६७ 
॥</p>
<p>उद्धवा तुज हेंचि मागतों जाण । नको स्त्रियांशीं 
संभाषण ।</p>
<p>नको स्त्रीयांचें अवलोकन । नको स्त्रीवचन कानीं 
घे‌ऊं ॥ ६८ ॥</p>
<p>नको नको स्त्रियाशीं मात । नको स्त्रियांचें अवलोकन 
।</p>
<p>नको नको स्त्रीयांशीं संगत । निंद्य लोकांत सर्वार्थीं 
॥ ६९ ॥</p>
<p>नको नको स्त्रियांचा अनुवाद । नको नको स्त्रियांचा 
संवाद ।</p>
<p>नको नको स्त्रियांसी करूं बोध । मिथ्या प्रवाद अंगीं 
वाजे ॥ ५७० ॥</p>
<p>स्वभावें सात्त्विक वनिता । गोष्टी सांगों आली 
परमार्थ ।</p>
<p>तोचि विकल्प तत्त्वतां । सुहृदां समस्तां परिकल्पे 
॥ ७१ ॥</p>
<p>यालागीं प्रमदा जन । सर्वथा त्यागावा आपण ।</p>
<p>प्रमदासंगतीं ब्रह्मज्ञान । सर्वथा जाण वाढेना 
॥ ७२ ॥ आशंका ॥</p>
<p>उप्देशीं त्याज्य स्त्रिया जरी । तरी मागिलीं थोरथोरीं 
।</p>
<p>उपदेशील्या कैशापरी । तें ऐक निर्धारी सांगेन ॥ 
७३ ॥</p>
<p>श्रेष्ठ याज्ञवल्क्य पाहीं । तेणें उपनिषदांच्या 
ठायीं ।</p>
<p>उपदेशिली मैत्रेयी । नानायुक्तीं पाहीं प्रबोधूनि 
॥ ७४ ॥</p>
<p>स्वयें नरद महामुनी । प्रल्हादाची निजजननि ।</p>
<p>इंद्रापासूनी सोडवूनी । ब्रह्मज्ञानीं उपदेशी 
॥ ७५ ॥</p>
<p>अवतरोनि कपिलमुनी । बैसोनियां सिद्धासनीं ।</p>
<p>देवहूतीलागोनी । ब्रह्मज्ञानीं प्रबोधी ॥ ७६ ॥</p>
<p>जो योगियांचा मुकुटमणी । कैलासपति शूळपाणी ।</p>
<p>भव उपदेशी भवानी । ब्रह्मज्ञानी निजबोधें ॥ ७७ ॥
</p>
<p>इतरांची गोठी कायशी । तुवांचि गा हृषीकेशी ।</p>
<p>उपदेशिलें यज्ञपत्न्यांसी । ऐसें म्हणसी उद्धवा 
॥ ७८ ॥</p>
<p>असो देखोनियां सद्‍भावा । उपदेश करूं म्हणशी कणवा 
।</p>
<p>तरी तो अधिकार ओळखावा । ऐक उद्धवा सांगेन ॥ ७९ ॥</p>
<p>ऐक उद्धवा निश्चित । वाचाळ स्त्री ते अनुचित ।</p>
<p>येथें उपदेश करणें तें व्यर्थ । लागे अपघात गुरुत्वा 
॥ ५८० ॥</p>
<p>जेथें स्त्रीस अति बडबड । ब्रह्मज्ञानें गर्जे 
तोंड ।</p>
<p>जेथें विषयाचा धुमाड । परमार्थ गोड परपुरुषीं ॥ 
८१ ॥</p>
<p>जे स्त्री ब्रह्मज्ञानीं धीट । मुखीं अत्यंत वटावट 
।</p>
<p>तिसी उपदेश करूं नये स्पष्ट । अपवादाचें बोट जेणें 
लागे ॥ ८२ ॥</p>
<p>तेथें म्यां ही केली विनंति । श्रीजनार्दन स्वामीप्रति 
।</p>
<p>स्त्रिया शूद्र उपदेशार्थ येती । काय निश्चितीं 
सांगावें ॥ ८३ ॥</p>
<p>गुरुवेगळा मार्ग नाहीं । म्हणोनि येती लवलाही ।
</p>
<p>त्यांसी उपदेशावें का‌ई । हें माझ्या हृदयीं स्मरेना 
॥ ८४ ॥</p>
<p>हें ऐकोनियां वचन । संतोषले श्रीजनार्दन ।</p>
<p>जेणें होय चित्ताचें शोधन । तें ‘नाम’ जाण उपदेशी 
॥ ८५ ॥</p>
<p>चित्तशुद्धि झालिया जाण । वोरसोनि येतें आपण ।</p>
<p>अनन्य भावें मग शरण । आल्या ज्ञान उपदेशी ॥ ८६ ॥</p>
<p>स्त्रीपुरुष अवलोकन । जयाचे दृष्टीं समसमान्‌ ।
</p>
<p>ऐसोनि अनुभवें जो परिपूर्ण । तोचि स्त्रियांसी 
जाण उपदेशी ॥ ८७ ॥</p>
<p>तोही अधिकार न पाहतां । उपदेश न करीं सर्वथा ।</p>
<p>त्याही उपदेशाची कथा । ऐक तत्त्वतां सांगेन ॥ ८८ 
॥</p>
<p>म्यां ज्या कां निंदिल्या वनिता । त्यांमाजीं सभाग्य 
सात्त्विकता ।</p>
<p>सांडोनियां विषयावस्था । जे परमार्था उद्यत ॥ ८९ 
॥</p>
<p>त्यजूनियां प्रपंचाची हाव । नावडे विषयांचें नांव 
।</p>
<p>वैराग्यें उठला सद्‍भाव । घे‌ऊनि धांव परमार्थीं 
॥ ५९० ॥</p>
<p>अतिथि आणि पतिपुत्रांसी । भोजनीं समता नित्य जिसी 
।</p>
<p>धनलोभ नाहीं मानसीं । परमार्थीं तिसी अधिकारु ॥ 
९१ ॥</p>
<p>जन्ममरणनिवारणीं । जीवामनाची नित्य काचणी ।</p>
<p>माझे भवपाशच्छेदनीं । धर्मदाता कोणी मिळत का ॥ ९२ 
॥</p>
<p>सद्‌गुरुप्राप्तीची अति‌आर्त । काया वाचा वित्त 
जीवित ।</p>
<p>कुरवंडी करूनि सांडित । परमार्थार्थ सद्‍भावें 
॥ ९३ ॥</p>
<p>यापरी निजपरमार्था । सद्‍भावें जे विनटे वनिता 
।</p>
<p>उद्धवा तिसी हें उपदेशितां । दोष सर्वथा लागेना 
॥ ९४ ॥</p>
<p>क्षत्रिय वैश्य स्त्री शूद्रजन । यांची सच्छ्‍द्धा 
दृढ पाहून ।</p>
<p>उपदेशितां ब्रह्मज्ञान । दोषनिर्दळण शिष्यांचे 
॥ ९५ ॥</p>
<p>उपदेशितां ब्रह्मज्ञान । जैं गुरुसीच लागे दूषण 
।</p>
<p>तैं शिष्यासी उद्धरी कोण । हें व्याख्यान अबद्ध 
॥ ९६ ॥</p>
<p>पहावया पात्रशुद्धता । मी बोलिलों दोषवार्ता ।</p>
<p>वांचूनि ब्रह्मज्ञान उपदेशितां । दोष सर्वथा असेना 
॥ ९७ ॥</p>
<p>हें ज्ञान जाणीतल्यापाठीं । जाणणेंचि सरे सृष्टीं 
।</p>
<p>सांसारासी पडे तुटी । तेथ दोषाची गोठी असेना ॥ ९८ 
॥</p>
<blockquote>
<p><br/></p>
<p>नैतद्विज्ञान जिज्ञासोर्ज्ञातव्यमवशिष्यते ।</p>
<p>पीत्वा पीयूषममृतं पातव्यं नावशिष्यते ॥ ३२ ॥</p>
</blockquote>
<p><br/></p>

<p>ये ग्रंथींचें जाणितल्या ज्ञान । मुमुक्षु जे साधक 
जन ।</p>
<p>त्यांसी जाणावया आन । जाणतेपण उरेना ॥ ९९ ॥</p>
<p>जेवीं केलिया अमृतपान । पुढें प्राशनासी नुरे आन 
।</p>
<p>तेवीं जाणितल्या हें ज्ञान । ज्ञातव्य ज्ञातेपण 
समूळ नुरे ॥ ६०० ॥ आशंका ॥</p>
<p>धर्मार्थकाममोक्षांप्रती । साधने असतीं नेणों 
किती ।</p>
<p>तुवां हें एकचि श्रीपती । कैशा रीतीं प्रतिपादिलें 
॥ १ ॥</p>
<p>उद्धवा साधनें जीं आनान । ते अभक्त सोशिती आपण ।</p>
<p>माझ्या भक्तांसी गा जाण । मीच सधन सर्वार्थीं ॥ २ 
॥</p>
<blockquote>
<p><br/></p>
<p>ज्ञाने कर्मणि योगे च वार्तायां दण्डधारणे ।</p>
<p>यावानर्थो नृणां तात तावांस्तेऽहं चतुर्विधः ॥ ३३ ॥</p>
</blockquote>
<p><br/></p>

<p>मोक्षालागीं ‘ज्ञान’ साधन । धर्मालागीं ‘स्वधर्माचरण’ 
।</p>
<p>स्वामित्वालागीं ‘दंडधारण’ । ‘अर्थोद्यम’ जाण 
जीविकावृत्तीं ॥ ३ ॥</p>
<p>इहामुत्र कामभोग । तदर्थ करिती ‘योगयाग’ ।</p>
<p>चहूं पुरुषार्थीं हा चांग । साधनप्रयोग अभक्तां 
॥ ४ ॥</p>
<p>ऐसें सोशितां साधन । सहसा सिद्धी न पवे जाण ।</p>
<p>अनेक विकळता दूषण । माजीं छळी विघ्न देवांचें ॥ ५ 
॥</p>
<p>तैसें मद्‍भक्तांसी नव्हे जाण । माझें करितां अनन्यभजन 
।</p>
<p>चारी पुरुषार्थ येती शरण । पायां सुरगण लागती ॥ ६ 
॥</p>
<p>उद्धवा जे मज अनन्यशरण । त्यांचा धर्म अर्थ मीचि 
पूर्ण ।</p>
<p>त्यांचा काम तोही मीचि जाण । मोक्षही संपूर्ण मी 
त्यांचा ॥ ७ ॥</p>
<p>अभक्तां भोगक्षयें पुनरावृत्ती । भक्तांसी भोग 
भोगितां नित्यमुक्ती ।</p>
<p>एवढी माझ्या भक्तीची ख्याती । जाण निश्चितीं उद्धवा 
॥ ८ ॥</p>
<p>ऐशी ऐकतां देवाची मात । उद्धव प्रेमें वोसंडला अद्‍भुत 
।</p>
<p>तेणें प्रेमें लोधला कृष्णनाथ । हर्षे बोलत तेणेंसी 
॥ ९ ॥</p>
<p>उद्धव तुझे चारी पुरुषार्थ । तो मी प्रत्यक्ष भगवंत 
।</p>
<p>ऐसें बोलोनि हर्षयुक्त । हृदया‌आंत आलिंगी ॥ ६१० 
॥</p>
<p>हर्षें देतां आलिंगन । कृष्ण विसरला कृष्णार्पण 
।</p>
<p>उद्धव स्वानंदीं निमग्न । उद्धवपण विसरला ॥ ११ ॥
</p>
<p>कैसें अभिनव आलिंगन । दोघांचें गेलें दोनीपण ।</p>
<p>पूर्ण चैतन्य स्वानंदघन । परिपूर्ण स्वयें झाले 
॥ १२ ॥</p>
<p>तेथ विरोनि गेला हेतु । वेदेंसहित बुडाली मातु ।
</p>
<p>एकवटला देवीं भक्तु । एकीं एकांतु एकत्वें ॥ १३ ॥
</p>
<p>तेथ मावळले धर्माधर्म । क्रियेसहित उडालें कर्म 
।</p>
<p>भ्रम आणि निर्भ्रम । या दोंहीचें नाम असेना ॥ १४ 
॥</p>
<p>भेद घे‌ऊनि गेला अभेदा । बोध घे‌ऊनि गेला निजबोधा 
।</p>
<p>आनंद लाजला आनंदा । ऐशिया निजपदा उद्धव पावे ॥ १५ 
॥</p>
<p>मी जाहलो परब्रह्म । हाही मुख्यत्वें जेथ भ्रम ।
</p>
<p>कृष्णालिंगनाचा हा धर्म । जाहला निरूपम निजवस्तु 
॥ १६ ॥</p>
<p>यावरी कृष्ण सर्वज्ञ । सोडोनियां आलिंगन ।</p>
<p>ऐक्यबोधें उद्धवासी जाण । निजभक्तपण प्रबोधी ॥ 
१७ ॥</p>
<p>तेव्हं उद्धव चमत्कारला । अतिशयें चाकाटला ।</p>
<p>परम विस्मयें दाटला । तटस्थ ठेला ते काळीं ॥ १८ ॥
</p>
<p>मग म्हणे हे निजात्मता । स्वतःसिद्ध जवळी असतां 
।</p>
<p>जनासी न कळे सर्वथा । साधकांच्या हाता चढे केवीं 
॥ १९ ॥</p>
<p>तें उद्धवाचें मनोगत । जाणोनियां श्रीकृष्णनाथ 
।</p>
<p>तदर्थींचा सुनिश्चित । असे सांगत उपाय ॥ ६२० ॥</p>
<blockquote>
<p><br/></p>
<p>मर्त्यो यदा त्यक्तसमस्तकर्मा</p>
<p>निवेदितात्मा विचिकीर्षितो मे ।</p>
<p>तदामृतत्वं प्रतिपद्यमानो</p>
<p>मयाऽऽत्मभूयाय च कल्पते वै ॥ ३४ ॥</p>
</blockquote>
<p><br/></p>

<p>जें बोलिलीं धर्मार्थकाम‌ओक्षार्थं । ते साधनें 
सांडूनि समस्त ।</p>
<p>जे अनन्यभावें मज भजत । विश्वासयुक्त निजभावें 
॥ २१ ॥</p>
<p>त्यांसी हे स्वरूपस्थिती । जे त्वां भोगिली आत्मप्रतीती 
।</p>
<p>ते तत्काळ होय प्राप्ती । जाण निश्चितीं उद्धवा 
॥ २२ ॥</p>
<p>धर्मार्थकामवासना । असोनि लागल्या मद्‍भजना ।</p>
<p>तरी तेही पुरवूनियां जाणा । सायुज्यसदना मी आणीं 
॥ २३ ॥</p>
<p>भक्तांसी सवधर्मकर्मावस्था । तेही लाविल्या भजनपंथा 
।</p>
<p>स्वधर्मकर्मीं अकर्मात्मता । माझिया निजभक्तां 
उद्बोधीं मी ॥ २४ ॥</p>
<p>भक्त वांछी भोगकाम । भोग भोगोनि होय निष्काम ।</p>
<p>ऐशिया निजबोधाचें वर्म । मी आत्माराम उद्बोधीं 
॥ २५ ॥</p>
<p>भक्त मागे अर्थसंपन्नता । त्याचे गांठी धन नसतां 
।</p>
<p>माझीं षड्‍गुणैश्वर्यसमर्थता । वोळंगे तत्त्वतां 
त्यापाशीं ॥ २६ ॥</p>
<p>सर्व भूतीं माझी भक्ती । भक्त भजे अनन्यप्रीतीं 
।</p>
<p>तैं चारी मुक्ती शरण येती । मद्‍भक्तां मुक्ती स्वतःसिद्ध 
॥ २७ ॥</p>
<p>वैद्य धडपुडा पंचानन । नाना रोगियांची वासना पोखून 
।</p>
<p>मागे तें तें दे‌ऊनि अन्न । वांचवी रसज्ञ रसप्रयोगें 
॥ २८ ॥</p>
<p>तेवीं धर्मार्थकामवासना । भक्तांच्या पोखनियां 
जाणा ।</p>
<p>मी आणीं सायुज्यसदना । तेही विवंचना सांगितली ॥ 
२९ ॥</p>
<p>नाना साधनाभिमान । सांडूनियां जो ये मज शरण ।</p>
<p>त्यासीही स्वरूपप्राप्ती पूर्ण । उद्धवा जाण सुनिश्चित 
॥ ६३० ॥</p>
<p>भक्त सकाम जरी चित्तीं । तो जैं करी अनन्यभक्ती ।
</p>
<p>तैं काम पुरवूनि मी दें मुक्ती । भक्तां अधोगती कदा 
न घडे ॥ ३१ ॥</p>
<p>बाळकें थाया घे‌ऊनि कांहीं । मिठी घातल्या मातेच्या 
पायीं ।</p>
<p>धन वेंचोनि अर्पी तेंही । परी जीवें कांहीं मारीना 
॥ ३२ ॥</p>
<p>तेवीं माझी करितां अनन्यभक्ती । जो जो काम भक्त वांछी 
चित्तीं ।</p>
<p>तो तो पुरवूनि मी दें मुक्ती । परी अधोगती जावों 
नेदीं ॥ ३३ ॥</p>
<p>देखोनि बाळकाची व्यथा । जेवीं सर्वस्वें कळवळी 
माता ।</p>
<p>तेवीं निजभक्तांची अवस्था । मजही सर्वथा सहावेना 
॥ ३४ ॥</p>
<p>काम पुरवूनि द्यावया मुक्ती । काय माझे गांठी नाहीं 
शक्ती ।</p>
<p>मी भक्तकैवारी श्रीपती । त्यासी अधोगती कदा न घडे 
॥ ३५ ॥</p>
<p>माझें नाम अवचटें आल्या अंतीं । रंक लाहे सायुज्यमुक्ती 
।</p>
<p>मा माझी करितां अनन्यभक्ती । भक्तां अवगती मग कैंची 
॥ ३६ ॥</p>
<p>माझा भक्त जयाकडे कृपें पाहे । तोही माझी भक्ति लाहे 
।</p>
<p>मा मद्‍भक्ता अवगती होये । हा बोल न साहे मजलागीं 
॥ ३७ ॥</p>
<p>सोसूनियां गर्भवासासी । म्यां मुक्त केल अंबर्षी 
।</p>
<p>विदारूनि हिरण्यकशिपूसी । प्रल्हादासी रक्षिलें 
॥ ३८ ॥</p>
<p>चक्र घे‌ऊनियां हातीं । म्यां गर्मीं रक्षिला परीक्षिती 
।</p>
<p>तो मी भक्तांसी अधोगती । कदा कल्पांतीं हो‍ऊं नेदीं 
॥ ३९ ॥</p>
<p>माझिये भक्ताचेनि नांवें । तृण तेंही म्यां उद्धरावें 
।</p>
<p>भक्तां केवीं अवगती पावे । जे जीवेंभावें मज भजले 
॥ ६४० ॥</p>
<p>काया वाचा मन धन । अवंचूनि अनन्यशरण ।</p>
<p>त्यांचा योगक्षेम जाण । मी श्रीकृष्ण स्वयें सोशीं 
॥ ४१ ॥</p>
<p>ऐसा अनन्यभक्तीचा महिमा । सांगतां उत्साह पुरुषोत्तम 
।</p>
<p>तेणें उद्धवासी लोटला प्रेमा । स्वेद रोमां रवरवीत 
॥ ४२ ॥</p>
<p>ऐकोनि भक्तीचें महिमान । देखोनि उद्धवाचें प्रेम 
पूर्ण ।</p>
<p>श्रीशूक सुखावला आपण । स्वानंदपूर्ण डोलत ॥ ४३ ॥
</p>
<p>हरिखें म्हणे परीक्षिती । धन्य हरिभक्त त्रिजगतीं 
।</p>
<p>ज्यांसी सर्वार्थीं मुक्ती । स्वमुखें श्रीपती 
बोलिला ॥ ४४ ॥</p>
<p>जैसें भक्तीचें महिमान । तैसेंचि उद्धवाचें प्रेम 
गहन ।</p>
<p>हें उद्धवाचें प्रेमलक्षण । श्रीशुक आपण सांगत 
॥ ४५ ॥</p>
<blockquote>
<p><br/></p>
<cite><p>श्रीशुक उवाच-</p></cite>
<p>स एवमादर्शितयोगमार्गः</p>
<p>तदोत्तमश्लोकवचो निशम्य ।</p>
<p>बद्धाञ्जलिः प्रीत्युषरुद्धकण्ठो</p>
<p>न किञ्जिदूचेऽश्रुपरिप्लुताक्षः ॥ ३५ ॥</p>
<p>विष्टभ्य चित्तं प्रणयावघूर्णं</p>
<p>धैर्येण राजन्‌ बहु मन्यमानः ।</p>
<p>कृताञ्जलिः प्राह यदुप्रवीरं</p>
<p>शीर्ष्णा स्पृशंस्तच्चरणारविन्दम्‌ ॥ ३६ ॥</p>
</blockquote>
<p><br/></p>

<p>जो ज्ञानियांचा ज्ञाननिधी । जो निजबोधाचा उदधी 
।</p>
<p>जो आनंदाचा क्षीराब्धी । तो श्रीशुक स्वानंदीं 
तोषला बोले ॥ ४६ ॥</p>
<p>ऐक बापा परीक्षिती । श्रवणसौभाग्यचक्रवर्ती ।</p>
<p>ज्यातें सुर नर असुर वानिती । ज्याची कीजे स्तुती 
महासिद्धीं ॥ ४७॥</p>
<p>ज्यातें वेद नित्य गाती । योगिवृंदी वानिजे कीर्ती 
।</p>
<p>तेणें श्रीकृष्णें स्तविली भक्ती । परम प्रीतीं 
अचुंबित ॥ ४८ ॥</p>
<p>अनन्यभ्क्तिपरतें सुख । आन नाहींच विशेख ।</p>
<p>सर्व सारांचें सार देख । मद्‍भक्ति चोख सुरवरदिकां 
॥ ४९ ॥</p>
<p>भक्तियोगाचा योगमार्ग । समूळ सप्रेम शुद्ध साङ्ग 
।</p>
<p>स्वमुखें बोलिला श्रीरंग । तें उद्धवें चांग अवधारिलें 
॥ ६५० ॥</p>
<p>ऐकतां भक्तीचें निरूपण । उद्धवाचें द्रवलें मन 
।</p>
<p>नयनीं अश्रु आले पूर्ण । स्वानंदजीवन लोटलें ॥ ५१ 
॥</p>
<p>शरिर जाहलें रोमांचित । चित्त जाहलें हर्षयुक्त 
।</p>
<p>तेणें कंठीं बाष्प दाटत । स्वेदकण येत सर्वांगीं 
॥ ५२ ॥</p>
<p>प्राण पांगुळला जेथींचा तेथ । शरीर मंदमंद कांपत 
।</p>
<p>नयन पुंजाळले निश्चित । अर्धोन्मीलित ते जाहले 
॥ ५३ ॥</p>
<p>औत्सुक्याचे अतिप्रीतीं । स्वानंदी समरसे चित्तवृती 
।</p>
<p>उद्धवदेहाची विरतां स्थिती । प्रारब्धें निश्चितीं 
तें राखिलें ॥ ५४ ॥</p>
<p>जळीं नांव उलथतां पूर्ण । जेवीं दोर राखे आवरून ।
</p>
<p>तेवी मावळतां उद्धवपण । प्रारब्धें जाण राखिलें 
॥ ५५ ॥</p>
<p>धैर्याचेनि अतिसामर्थ्यें । आवरूनि प्रेमाचें 
भरितें ।</p>
<p>मी कृतकृत्य जाहलों एथें । हेंही निश्चितें मानिलें 
॥ ५६ ॥</p>
<p>श्रीकृष्णें उद्धरिलें मातें । ऐशिया मानूनि उपकारातें 
।</p>
<p>काय उतरायी हो‍ऊं मी यातें । ऐसे निजचित्तें विचारी 
॥ ५७ ॥</p>
<p>गुरूसी चिंतामणि देवों आतां । तो चिंता वाढवी चिंतिलें 
देतां ।</p>
<p>गुरूंनीं दिधलें अचित्यार्था । तेणें उत्तीर्णता 
कदा न घडे ॥ ५८ ॥</p>
<p>गुरूसी कल्पतरु देवों जातां । तो कल्पना वाढवी कल्पिलें 
देतां ।</p>
<p>गूरूनें दिधली निर्विकल्पता । त्यासी उत्तीर्णता 
तेणें नव्हिजे ॥ ५९ ॥</p>
<p>गुरूसी देवों स्पर्शमणी । तो स्पर्शें धातु करी 
सुवर्णी ।</p>
<p>ब्रह्मत्व गुरूचरणस्पर्शनीं । त्यासी नव्हे उत्तीर्णी 
परीसही देतां ॥ ६६० ॥</p>
<p>गुरूसी कामधेनु दे‌ऊं आणोनी । ते कामना वाढवी अर्थ 
दे‌ऊनी ।</p>
<p>गुरु निष्काम निर्गुणदानी । त्याचे उत्तीर्णी कामधेनु 
नव्हे ॥ ६१ ॥</p>
<p>त्रिभुवनींची संपत्ति चोख । गुरूसी देतां ते मायिक 
।</p>
<p>जेणें दिधली वस्तु अमायिक । त्यासी कैसेनि लोक उतरायी 
होती ॥ ६२ ॥</p>
<p>देहें उतरायी हो‍ऊं गुरूसी । तंव नश्वरपण या देहासी 
।</p>
<p>नश्वरें अनश्वरासी । उत्तीर्णत्वासी कदा न घडे 
॥ ६३ ॥</p>
<p>जेणें अव्हाशंख दीधला आवडीं । त्यासी दे‌ऊनि फुटकी 
कवडी ।</p>
<p>उत्तीर्णत्वाची वाढवी गोडी । तैशि परवडी देहभावा 
॥ ६४ ॥</p>
<p>जीवें उतरायी हो‍ऊं गुरूसी । तंव जीवत्वचि मिथ्या 
त्यासी ।</p>
<p>जेणें दिधलें सत्य वस्तूसी । मिथ्या देतां त्यासी 
लाजचि कीं ॥ ६५ ॥</p>
<p>जेणें दिघलें अनर्घ्य रत्नासी । वंध्यापुत्र देवों 
केला त्यासी ।</p>
<p>तेवीं मिथ्यत्व जीवभावासी । उत्तीर्णत्वासी कदा 
न घडे ॥ ६६ ॥</p>
<p>काया वाचा मन धन । गुरूसी अर्पितां जीवप्राण ।</p>
<p>तरी कदा नव्हिजे उत्तीर्ण । हें उद्धवें संपूर्ण 
जाणितलें ॥ ६७ ॥</p>
<p>जेथें अणुमात्र नाहीं दुःख । ऐसें दिधलें निजसुख 
।</p>
<p>त्या गुरूसी उतरायी देख । न होवें निःशेख शिष्यांसी 
॥ ६८ ॥</p>
<p>यालागीं मौनेंचि जाण । उद्धवें घातलें लोटांगण 
।</p>
<p>श्रीकृष्णाचे श्रीचरण । मस्तकीं संपूर्ण वंदिले 
॥ ६९ ॥</p>
<p>मागां श्रीकृष्णें पुशिलें पहा हो । उद्धवा तुझा 
गेला कीं शोकमोहो ।</p>
<p>तेणें उद्धवासी जाहला विस्मयो । उत्तर द्यावया 
ठावो न घडेचि ॥ ६७० ॥</p>
<p>आतां वंदोनि श्रीचरण । कृतांजली धरोनि जाण ।</p>
<p>उत्तर द्यावया आपण । श्रीकृष्णवदन अवलोकी ॥ ७१ ॥
</p>
<p>जेवीं सेवितां चंद्रकर । चकोर तृप्तीचे दे ढेंकर 
।</p>
<p>तेवीं उद्धव कृष्णसुखें अतिनिर्भर । काय प्रत्युत्तर 
बोलत ॥ ७२ ॥</p>
<blockquote>
<p><br/></p>

<cite><p>उद्धव उवाच-</p></cite>
<p>चिदावितो मोहमहन्धकरो</p>
<p>य आश्रितो मे तव संनिधानात्‌ ।</p>
<p>विभावसोः किन्नु समीपगस्य</p>
<p>शीतं तमो भीः प्रभवन्त्यजाद्य ॥ ३७ ॥</p>
</blockquote>
<p><br/></p>

<p>जो अकळदेवचूडामणी । जो यादवांमाजीं अग्रगणी ।</p>
<p>जो अविद्यारात्रीचा तरणी । जो शिरोमणी ब्रह्मवेत्त्यां 
॥ ७३ ॥</p>
<p>ऐशिया श्रीकृष्णाप्रती । स्वानंदाचिये निजस्फूर्तीं 
।</p>
<p>उद्धवें सांगतां निजस्थिती । त्यामाजीं करी स्तुती 
आद्यत्वें हरीची ॥ ७४ ॥</p>
<p>मज तंव विचारितां । ब्रह्मा सर्वांचा आदिकर्ता 
।</p>
<p>तोही नारा‌अयणनाभीं तत्त्वतां । होय जन्मता ‘अज’ 
नामें ॥ ७५ ॥</p>
<p>तो तूं कमळनाभि नारायण । मायासंवलित ब्रह्म जाण।
</p>
<p>ते मायेचें तूं आद्यकारण । आद्यत्व पूर्ण तुज साजे 
॥ ७६ ॥</p>
<p>अविद्येच्या महारात्रीं । अडकलों होतों मोह‍अंधारीं 
।</p>
<p>तेथूनि काढावया बाहेरीं । आणिकांची थोरी चालेना 
॥ ७७ ॥</p>
<p>तेथ तुझेनि वचनभस्करें । नासोनि शोकमोह‍अंधारें 
।</p>
<p>मज काढिलें जी बाहेरें । चमत्कारें संनिधें तुझ्या 
॥ ७८ ॥</p>
<p>तुझिये संनिधीपाशीं । ठाव नाहीं अविद्येसी ।</p>
<p>तेथ मोहममता कैसी ग्रासी । हृषीकेशी तुज असतां ॥ 
७९ ॥</p>
<p>अंधारी राती अतिगहन । तेथ शीतें पीडिला जो संपूर्ण 
।</p>
<p>त्यासी आतुडलिया हुताशन । शीत तम जाण तत्काळ पळे 
॥ ६८० ॥</p>
<p>तो अग्नि सेवितां स्वयें सदा । शीततमांची भयबाधा 
।</p>
<p>पुढती बाधों न शके कदा । तेवीं गोविंदा संनिधीं तुझ्या 
॥ ८१ ।</p>
<p>तेवीं शोकमोहममतेशीं । माया जन बांधे भवपाशीं ।
</p>
<p>ते तुझिये संनिधीपाशीं । जाती आपैसीं हारपोनी ॥ 
८२ ॥</p>
<p>मरणजन्मां अपाये । मागां अनेक सोशिले स्वयें ।</p>
<p>ज्यासी तुझी संनिधी होये । त्यासी तें भवभये समूळ 
मिथ्या ॥ ८३ ॥</p>
<p>तुझे संनिधीपाशीं जाण । समूळ मायेचें निर्दळण ।
</p>
<p>तेचि अर्थीचें निरूपण । उद्धव आपण सांगत ॥ ८४ ॥</p>
<blockquote>
<p><br/></p>
<p>प्रत्यर्पितो मे भवतानुकम्पिना</p>
<p>भृत्याय विज्ञानमयः प्रदीपः ।</p>
<p>हित्वा कृतज्ञस्तव पादमूलं</p>
<p>कोऽन्यत्समीयाच्छरणं त्वदीयम्‌ ॥ ३८ ॥</p>
</blockquote>
<p><br/></p>

<p>तुझी संनिधिमात्र देख । समूळ अज्ञानासी घातक ।</p>
<p>हेंचि मुख्यत्वें आवश्यक । भक्त सात्त्विक जाणती 
॥ ८५ ॥</p>
<p>असो इतरांची गोष्टी । म्याहीं अनुभविलें निजदृष्टीं 
।</p>
<p>अविद्या निरसावया सृष्टीं । सत्संगती लाठी सर्वार्थीं 
॥ ८६ ॥</p>
<p>सत्संगाहीमाजीं जाण । तुझी संगती अतिपावन ।</p>
<p>तुवां उद्धरावया दीनजन । हें निजात्मज्ञान प्रकाशिलें 
॥ ८७ ॥</p>
<p>माझें निमित्त करूनि जाण । उद्धरावया दीन जन ।</p>
<p>त्यांचें निरसावया अज्ञान घन । ज्ञानदीप पूर्ण 
प्रज्वळिला ॥ ८८ ॥</p>
<p>उपदेशार्थ श्रद्धास्थिती । हेचि टवळें पैं निश्चितीं 
।</p>
<p>तेथें बोधिका ज्या निजात्मयुक्ती । तेंचि टवळ्यांप्रती 
स्न्नेह पूर्ण ॥ ८९ ॥</p>
<p>विवेकवैराग्यधारण । हेंचि तेथील वाती जाण ।</p>
<p>तेथ प्रज्वळिला ज्ञानघन । चित्प्रभापूर्ण महादीप 
॥ ६९० ॥</p>
<p>नैराश्य तेंचि वैराग्यधारण । तेथें प्रज्वळे ज्ञनदीप 
पूर्ण ।</p>
<p>आशां तेंचि माल्हवण । गडद संपूर्ण पडे तेथें ॥ ९१ 
॥</p>
<p>तो दीप कर्णद्वारीं ठेविला । तंव सबाह्य प्रकाश 
जाहला ।</p>
<p>अज्ञान‍अंधार निर्दळिला । स्वयें प्रबळला सद्‌रूपें 
॥ ९२ ॥</p>
<p>तेणें सबाह्यसत्प्रकाशें । तुझी पदवी प्रकट दिसे 
।</p>
<p>ऐसें निजरूप हृषीकेशें । अनायासें मज अर्पिलें 
॥ ९३ ॥</p>
<p>तुवां अंतर्यामित्वें आपुलें । स्वरूप पूर्वींच 
मम अर्पिलें ।</p>
<p>तें तुवांच माझारी आच्छादिलें । भजन आपुलें प्रकटावया 
॥ ९४ ॥</p>
<p>तुझ्या निजभजनाचें लक्षण । सर्वभूतीं भगवद्‍भजन 
।</p>
<p>तेणें तूं साचार संतोषोन । अर्पिलेंचि ज्ञान अर्पिसी 
पुढती ॥ ९५ ॥</p>
<p>वाढवूनि निजभजन । माझें मज अर्पिसी ज्ञान ।</p>
<p>या नांव ‘प्रत्यर्पण’ । साधु सज्ञान बोलती ॥ ९६ ॥
</p>
<p>वाढवूनि आपुली भक्ती । माझें ज्ञान दिधलें माझे 
हातीं ।</p>
<p>दिधलें तेथ माया पुढती । विकल्पवृत्ती स्पर्शेना 
॥ ९७ ॥</p>
<p>जे दिधली स्वरूपस्थिती । ते आच्छादेना कदा कल्पांतीं 
।</p>
<p>यापरी गा श्रीपती । कृपा‌अ निश्चितीं तुवां केली 
॥ ९८ ॥</p>
<p>यापरी तूं अतिकृपाळू । निजदासांलागी दयाळू ।</p>
<p>त्या तुज सांडूनियां बरळू । आनासी गोवळू भजों धांवे 
॥ ९९ ॥</p>
<p>त्यजूनि स्वामी हृषीकेशु । आना भजेल तो केवळ पशु 
।</p>
<p>पशूंहीमाजीं तो रासभेशु । ज्यासी नाहीं विश्वासु 
हरिभजनीं ॥ ७०० ॥</p>
<p>तुवां जनासी केला उपकारु । इंद्रियां पाटव्य ज्ञानधिकारु 
।</p>
<p>तो उपकार विसरे जो नरु । तो जाण साचारु कृतघ्न ॥ १ 
॥</p>
<p>जे जाणती तुझ्या उपकारातें । ते काया वाचा चित्तें 
वित्तें ।</p>
<p>कदा न भजती आनातें । मज निश्चितें मानिलें ॥ २ ॥</p>
<p>मज निमित्त करुनियां जाण । जें त्वां प्रकशिलें 
निजात्मज्ञान ।</p>
<p>तेणें जगाचें उद्धरण । श्रवणमननकीर्तनें ॥ ३ ॥</p>
<p>यापरी तूं क्रुपाळू पूर्ण । माझें छेदिलें भवबंधन 
।</p>
<p>तेचि अर्थींचें निरूपण । उद्धव आपण स्वयें सांगे 
॥ ४ ॥</p>
<blockquote>
<p><br/></p>
<p>वृक्णश्च मे सुदृढः स्न्नेहपाशो</p>
<p>दाशार्हवृष्णयन्धकसात्वतेषु ।</p>
<p>प्रासारितः सृष्टिविवृद्धये त्वया</p>
<p>स्वमायया ह्यात्मसुबोधहेतिना ॥ ३९ ॥</p>
</blockquote>
<p><br/></p>

<p>तुवां मायेनें सृजिलें जन । ते सृष्टी व्हावया वर्धमान 
।</p>
<p>स्त्री पुत्र सुहृद सज्जन । हा स्न्नेह संपूर्ण 
वाढविला ॥ ५ ॥</p>
<p>मी जन्मलों यादवकुळांत । तेथ वृष्णि-अंधक-सात्वत 
।</p>
<p>इत्यादि सुह्रुद समस्त । अतिस्न्नेहयुक्त आप्तत्वें 
॥ ६ ॥</p>
<p>तें सुहृदस्त्रीपुत्रस्न्नेहबंधन । त्या स्न्नेहपाशाचें 
छेद्न ।</p>
<p>माझे बाळपणीं त्वां केलें जाण । जें खेळतां तुझें 
ध्यान मज लागलें ॥ ७ ॥</p>
<p>जेवीं वोडंबरी खेळतां खेळ । मोहिनी विद्या प्रेरी 
प्रबळ ।</p>
<p>ते विद्येचें आवरावया बळ । शक्त केवळ खेळ खेळविता 
॥ ८ ॥</p>
<p>तेवीं तुझी स्वमाया जाण । जे कां सदा तुज अधीन ।</p>
<p>तिचे स्नेहपाश दारुण । तेणें बांधोनि जन अतिबद्ध 
केले ॥ ९ ॥</p>
<p>ते माझे स्नेहपाश जाण । त्वां पूर्वींच छेदिले आपण 
।</p>
<p>जैं मज होतें बाळपण । तैंचि कृपा पूर्ण मज केली ॥ 
७१० ॥</p>
<p>तें भवबंधछेतितें जें शस्त्र । तुवां निजयुक्तीं 
फोडोनि धार ।</p>
<p>सतेज करूनियां खडतर । मजलागीं स्वतंत्र अर्पिलें 
॥ ११ ॥</p>
<p>येणें शस्त्रबळेंं मी जाण । छेदूं शकें जगाचें बंधन 
।</p>
<p>एवढी मजवरी कृपा पूर्ण । केली आपण दयालुत्वें ॥ १२ 
॥</p>
<p>संसार दुःखरूप जो का एथें । तोचि सुखरूप जाहल मातें 
।</p>
<p>ऐशिये कृपेचेनि हातें । मज निश्चितें उद्धरिलें 
॥ १३ ॥</p>
<p>मी कृतकृत्य जाहलों एथें । परी कांहींएक मागेन तूतें 
।</p>
<p>ते कृपा करावीं श्रीकृष्णनाथें । म्हणोनि चरणातें 
लागला ॥ १४ ॥</p>
<blockquote>
<p><br/></p>
<p>नमोऽस्तु ते महायोगिन्‌ प्रपन्नमस्नुशाधि ।</p>
<p>यथा त्वच्चरणाम्भोजे रतिः स्यादनपायिनी ॥ ४० ॥</p>
</blockquote>
<p><br/></p>

<p>न घडतें घडविसी आपण । नाथिलें दाविसी विंदान ।</p>
<p>जित्या मेल्या लावूनि लग्न । नांदविसी संपूर्ण 
निजमाया ॥ १५ ॥</p>
<p>जे योगियांसी अतिदुस्तर । जिणें नाडिले स्त्रष्टा 
शंकर ।</p>
<p>ते माया तुझी किकर । तूं परात्पर महायोगी ॥ १६ ॥</p>
<p>त्य तुझ्या कृपेस्तव जाण । मी कृतकृत्य जाहलों आपण 
।</p>
<p>न देखें भवभयादि दुःखभान । स्वानंदीं निमग्न सर्वदा 
॥ १७ ॥</p>
<p>दृश्य द्रष्टा दर्शन । नाहीं त्रिपुटी ना त्रिगुण 
।</p>
<p>हारपलें मीतूंपण । स्वानंदपूर्ण निजबोधें ॥ १८ 
॥</p>
<p>निजबोधें स्वानंदपूर्ण । हेही बोल मायिक जाण ।</p>
<p>परादिवाचां पडिलें शून्य । यालागीं मौन वेदवादा 
॥ १९ ॥</p>
<p>कार्य कारण कर्तव्यता । मज उरली नाहीं सर्वथा ।</p>
<p>तरी कांहींएक श्रीकृष्णनाथा । तुज मी आतां मागेन 
॥ ७२० ॥</p>
<p>जेवीं कां बाळकाचा थाया । कळवळोनि पुरवी माया ।</p>
<p>तेवीं माझिया वचना यया । श्रीकृष्णराया अवधारीं 
॥ २१ ॥</p>
<p>हें अंतींचें माझें मगतेपण । देवें अवधारावें सावधान 
।</p>
<p>वंदूनियां श्रीकृष्णचरण । अगम्य विंदान मागत ॥ 
२२ ॥</p>
<p>मज थोर भ्रम होता चित्तीं । गोड असेल जीवन्मुक्ती 
।</p>
<p>तेथ न देखें तुझी भक्ती । कोरडी मुक्ती मज न लगे ॥ 
२३ ॥</p>
<p>सद्रुरुकृपावचनोक्तीं । शिष्य तत्काळ लाहे मुक्ती 
।</p>
<p>ज्यांत सद्ग्रूची नांही भक्ती । जळो ती मुक्ती मज 
न लगे ॥ २४ ॥</p>
<p>यालागीं तुज शरण । मागुतेन मी आलों जाण ।</p>
<p>सायुज्याहीवरी पूर्ण । तुझें गुरुभजन मज दे‍ईं 
॥ २५ ॥</p>
<p>मागां बहुतीं केली भक्ती । म्हणसी त्यांसी म्यां 
दिधली मुक्ती ।</p>
<p>परी मुक्तीवरती भक्ती । नाहीं मजप्रती मागितली 
॥ २६॥</p>
<p>मागां जिंहीं जिंहीं केली भक्ती । त्यासीं त्वां 
ठकिलें दे‌ऊनि मुक्ती ।</p>
<p>तें ठकडेपण श्रीपती । न चले मजप्रती सर्वथा ॥ २७ 
॥</p>
<p>ज्यांची अहंकारशून्य वृत्ती । जाहले आत्माराम सहजगतीं 
।</p>
<p>तेही अहेतुक भक्ती करिती । ऐशी स्वरूपस्थिती पैं 
तुझी ॥ २८ ॥</p>
<blockquote>
<p><br/></p>
<p>( संमतश्लोक )-आत्मारामाश्च मुनयो निर्ग्रन्था अपुरुक्रमे ।</p>
<p>कुर्वन्त्यहैतुकीं भक्तिं इत्थम्भूतगुणो हरिः ॥</p>
</blockquote>
<p><br/></p>

<p>तेथ त्यजोनियां तुझी गुरुभक्ती । मुक्ती मागणें 
हेचि भ्रान्ती ।</p>
<p>असो तुझी न लगे मुक्ती । माझी गुरुभक्ती मज दे‍ईं 
॥ २९ ॥</p>
<p>ज्यासी आकळली निजमुक्तता । म्हणसी त्यासी भक्ती 
नेदवे आतां ।</p>
<p>हे मजसी बोलों नको कथा । तुझी समर्थता मी जाणें ॥ 
७३० ॥</p>
<p>तूं न घडे तें घडविसी । न चळे तें चाळविसी ।</p>
<p>नव्हे तें तूं होय करिसी । नाहीं सामर्थ्याची मर्यादा 
॥ ३१ ॥</p>
<p>अगम्य सामर्थ्याची गणना । बुडल्या तारूनि पाषाणां 
।</p>
<p>त्यावरी तारिसी वानरसेना । सेतुबंधना श्रीरामा 
॥ ३२ ॥</p>
<p>केवळ जे कां वनचर । पालेखा‌ईर वानर ।</p>
<p>चारी मुक्ती त्यांच्या किंकर । त्यांसी सुरवर वंदिती 
स्वयें ॥ ३३ ॥</p>
<p>केवळ ज्या कां व्यभिचारिणी । शेखीं ज्या घुरटा गौळणी 
।</p>
<p>मोक्ष लागे त्यांच्या चरणीं । ये ब्रह्मा लोटांगणीं 
चरणरजासी ॥ ३४ ॥</p>
<p>तूं परमात्मा परमेश्वर । हें नेणती गौळणी वानर ।
</p>
<p>तरी तुझें त्यांसी भजनमात्र । फळलें साचार परब्रह्मत्वें 
॥ ३५ ॥</p>
<p>ऐसें अगाध तुझें भजन । अगम्य भजनाचें महिमान ।</p>
<p>भक्ती‌अधीन तुझें देवपण । मा मोक्षासी कोण अधिका‌ई 
॥ ३६ ॥</p>
<p>भक्तीच्या पोटीं जन्मली मुक्ती । वाढली मुक्ती 
भक्तीतें घाती ।</p>
<p>ऐसी जे कां मुक्ती मातृहंती । तिसी मी सर्वार्थीं 
नातळें ॥ ३७ ॥</p>
<p>फिटे मुक्तीचें दूषण । जेणें ते होय अतिपावन ।</p>
<p>तें मीं सांगेन विदान । ऐक सावधान श्रीकृष्णा ॥ ३८ 
॥</p>
<p>जोडल्याही मुक्तपण । मज द्यावें तुझें गुरुभजन 
।</p>
<p>तेणें मुक्तीही होय पावन । म्हणोनि लोटांगण घातलें 
॥ ३९ ॥</p>
<p>मस्तकीं धरिले श्रीचरण । उद्धव सर्वथा न सोडी जाण 
।</p>
<p>तेणें टकच जाहला श्रीकृष्ण । त्यासी संपूर्ण तुष्टला 
॥ ७४० ॥</p>
<p>जाणोनि आपलें मुक्तपण । मी न सांडी तुझें निजभजन 
।</p>
<p>ऐशी कृपा करीं पूर्ण । म्हणोनि श्रीचरण न सोडी ॥ 
४१ ॥</p>
<p>मुक्तता मानल्या संपूर्ण । तैं राहों शके सद्‌गुरुभजन 
।</p>
<p>हेंही बाधों न शके विघ्न । तैशी भक्ति निर्विघ्न 
मज सांग ॥ ४२ ॥</p>
<p>कोटिजन्में शिणतां जाण । म्हणसी नातुडे मुक्तपण 
।</p>
<p>त्या मोक्षा नांव ठेविसी ‘विघ्न’ । मूर्ख संपूर्ण 
मज म्हणसी ॥ ४३ ॥</p>
<p>जेणें सुटे तुझें सद्‌गुरुभजन । तें मी मानीं परम 
विघ्न ।</p>
<p>तुझे भक्तिवीण मुक्तपण । अलवणी मज जाण गोविंदा ॥ 
४४ ॥</p>
<p>माझी न मोडे नित्यमुक्तता । अहेतुक चालवीं भक्तिपंथा 
।</p>
<p>ऐसी कृपा श्रीकृष्णनाथा । झणींं संकोचता मानिसी 
॥ ४५ ॥</p>
<p>म्हणसी म्यां दिधली नित्यमुक्ती । ते माझी मजपाशीं 
सिद्ध होती ।</p>
<p>‘दिधली’ म्हणणें हे मिथ्या वदंती । वा‌ऊगी ख्याती 
दातृत्वाची ॥ ४६ ॥</p>
<p>माझी स्वतःसिद्ध नित्यमुक्तता । त्यावरी भक्ति 
मी मांगे आतां ।</p>
<p>ते देशील तरी तूं साचार दाता । उदारता या नांव ॥ ४७ 
॥</p>
<p>ते संतोषोनि भक्ति देतां । उल्हास न देखों तुझ्या 
चित्ता ।</p>
<p>थोर मांडली कृपणता । कृष्णनाथ मजलागीं ॥ ४८ ॥</p>
<p>जे सांडवी सदुरुभक्ती । आम्हां न लगे तुझिया जीवन्मुक्ती 
।</p>
<p>मुक्ती म्हणणें हेही भ्रांती । ऐक श्रीपती सांगेन 
॥ ४९ ॥</p>
<p>मुळीं मुख्यत्वें नाही बद्धता । तेथ कैंची काढिली 
मुक्तता ।</p>
<p>मिथ्या मुक्ती मी नातळे सर्वथा । माझी गुरुभक्तिता 
मज दे‍ईं ॥ ७५० ॥</p>
<p>मागें ज्यांसी त्वां दिधली मुक्ति । ते ठकिले ठकिले 
याच रीतीं ।</p>
<p>तैसें चाळवूं नको श्रीपती । मोक्षावरील भक्ती मज 
दे‍ईं ॥ ५१ ॥</p>
<p>म्हणोनि घातलें लोटांगण । धांवोनि धरिले दोनी चरण 
।</p>
<p>प्रेमें वोसंडला श्रीकृष्ण । उद्धवासी संपूर्ण 
तुष्टला ॥ ५२ ॥</p>
<p>मोक्षाहीवरील गुरुभक्ती । उद्धवें मागितली नान 
युक्तीं ।</p>
<p>जे जे चालली उपपत्ती । तेणें सुखें श्रीपती सुखावला 
॥ ५३ ॥</p>
<p>सुखें सुखावली श्रीकृष्णमूर्ती । डोलों लागला स्वानंदस्थितीं 
।</p>
<p>तेणें संतोषें भकित्मुक्ती । उद्धवाहातीं अर्पिली 
॥ ५४ ॥</p>
<p>जगीं उद्धवाचें शुद्ध पुण्य । जगीं उद्धवचि धन्य 
धन्य ।</p>
<p>ज्यालागीं सर्वस्वें श्रीकृष्ण । मोक्षावरील गुरुभजन 
स्वानंदें देत ॥ ५५ ॥</p>
<p>गुरु ब्रह्म दोनी अभिन्न । हेंही सद्‌गुरु प्रबोधी 
पूर्ण ।</p>
<p>यालागीं मोक्षावरील गुरुभजन । नव्हे दूषण सच्छिष्या 
॥ ५६ ॥</p>
<p>मागिलां निजभक्ताप्रती । स्वानंदें तुष्टला श्रीपते 
।</p>
<p>तिहीं मागितली निजमुक्ती । त्यांसी हे स्थिती अतर्क्य 
॥ ५७ ॥</p>
<p>उद्धवें थोर केली ख्याती । मुक्तीचे माथां वा‌इली 
भक्ती ।</p>
<p>अगम्य मागितली स्थिती । तेही श्रीपती अर्पित ॥ ५८ 
॥</p>
<p>उद्धवा मुक्तीवरील जे भक्ती । ते मज अवतारांची अवतारशक्ती 
।</p>
<p>येणें उत्पत्ति-स्थिति-प्रलय अंतीं । करूनि श्रीपती 
मी अलिप्त ॥ ५९ ॥</p>
<p>येणेंचि बळें मी तत्त्वतां । कर्में करूनि अकर्ता 
।</p>
<p>भोग भोगोनि अभोक्ता । जाण सर्वथा येणेंचि योगें 
॥ ७६० ॥</p>
<p>हा योग न कळे ज्यासी । दुःखरूप संसार त्यासी ।</p>
<p>हा अखंड योग मजपाशीं । मीं संसारेंसी सुखरूप ॥ ६१ 
॥</p>
<p>हा योग सदाशिव जाणे । का म्यां जाणिजे नाराय़णें ।
</p>
<p>इतरांचे जें जाणणें । तें अगम्यपणें रिघेना ॥ ६२ 
॥</p>
<p>ऐसी श्रीकृष्ण सांगे गुह्य गोष्टी । ते स्थिति बाणली 
उद्धवाचे पोटीं ।</p>
<p>दोघां निजबोधें एकगांठी । भजनकसवटी कळों सरली ॥ 
६३ ॥</p>
<p>मुक्तीसी भक्तीची हातवटी । ते उद्धवासी कळली गोष्टी 
।</p>
<p>तो उल्हास न माये पोटीं । स्वानंदपुष्टीं कोंदला 
॥ ६४ ॥</p>
<p>जेवीं बाळकाच्या थायाकारणें । माता लेववी निजभूषणें 
।</p>
<p>तेवीं उद्धवालागीं श्रीकृष्णें । अवतारस्थिति 
देणें निश्चित ॥ ६५ ॥</p>
<p>मनाचें ना‌इकती कान । बुद्धीचें न देखती नयन ।</p>
<p>शेखीं गगनातेंही चोरून । उद्धवासी श्रीकृष्ण निजस्थिती 
अर्पी ॥ ६६ ॥</p>
<p>जे ब्रह्मवेत्त्यांसी नकळे । जे वेदनुवादा नाकळे 
।</p>
<p>ते स्थिती उद्धवासी गोपाळें । कृपाबळें अर्पिली 
॥ ६७ ॥</p>
<p>पूर्वीं श्रीकृष्णें पुसतां पहा हो । ‘उद्धरलों’ 
म्हणे उद्धवो ।</p>
<p>आतां मागें भजनभावो । हा गूढाभिप्रावो हरि जाणे 
॥ ६८ ॥</p>
<p>मुक्तीवरील मागतां भक्ती । श्रीकृष्णाची अवतारशक्ती 
।</p>
<p>मायानियंतृत्वाची पूर्ण स्थिति । उद्धवाचे हातीं 
स्वयें आली ॥ ६९ ॥</p>
<p>जाणोनि मायेचें मिथ्यात्वपूर्ण । तिचें प्रेरण 
आणि आवरण ।</p>
<p>हें मायानियंतृत्वलक्षण । उद्धवासी श्रीकृष्ण 
स्वयें अर्पी ॥ ७७० ॥</p>
<p>जसें बुद्धिबळाचे पोटीं । पूर्व कर्म नसतां गांठीं 
।</p>
<p>राजा प्रधान पशु प्यादा उठी । निर्धारितां दृष्टीं 
काष्ठ एक ॥ ७१ ॥</p>
<p>एकचि काष्ठ दोहीं भारीं । तेथ कोण कोणाचा वैरी ।</p>
<p>वैर नसतांही झुंजारी । मारामारी अचेतनां ॥ ७२ ॥</p>
<p>म्हणती हस्ती घोडा प्रधान मेला । तेथ काय त्यांचा 
प्राण गेला ।</p>
<p>प्यादा होता तो प्रधान जाहला । तो काय पावला गजान्तलक्षी 
॥ ७३ ॥</p>
<p>जेव नसतांही निर्धारीं । मारीलें म्हणती निजगजरीं 
।</p>
<p>एका जीत एका हारी । तें ज्ञान सारीं नेणतीं ॥ ७४ ॥
</p>
<p>सारीं निमाल्या पाठीं । कोण धर्मात्मा चढे वैकुंठी 
।</p>
<p>कोण पडे नरकसंकटीं । तेवीं बद्धमुक्तगोठी समूळ 
मिथ्या ॥ ७५ ॥</p>
<p>एवं बुद्धिबळाचिये परी । ज्याची निजदृष्टीं संसारीं 
।</p>
<p>तोचि अवतारांचा अवतारी । जाण तो निर्धारीं भगवंत 
॥ ७६ ॥</p>
<p>समूळ मिथ्या जाणे वेदोक्ती । समूळ मिथ्या जाणे बंधमुक्ती 
।</p>
<p>हें जाणोनि आचरे जो वेदविहितीं । तेचि निजभक्ती 
मुक्तीवरिल ॥ ७७ ॥</p>
<p>करूनि संसारनिवृत्ती । बहुत पावले नित्यमुक्ती 
।</p>
<p>त्यांसी हे दुर्गमभक्ती । अतर्क्य स्थिती तर्केना 
॥ ७८ ॥</p>
<p>ऐशी ज्यापाशीं माझी स्थिती । तोचि मोक्षावरील करी 
भक्ती ।</p>
<p>इतरांसी हे अतर्क्य गती । जाण निश्चितीं उद्धवा 
॥ ७९ ॥</p>
<p>उद्धव पावला अगाध गती । त्यासी सर्वलोकपकारार्थीं 
।</p>
<p>वांचवावया ब्रह्मशापाहातीं । उपाय श्रीपती स्वयें 
योजी ॥ ७८० ॥</p>
<p>नारदासी ब्रह्मज्ञान । त्यासीही दक्षशापबंधन ।
</p>
<p>एके ठायीं न राहे जाण । करी परिभ्रमण शापस्तव ॥ ८१ 
॥</p>
<p>झालियाही ब्रह्मज्ञान । ब्रह्मशाप अतिदारुण ।</p>
<p>हें जाणोनियां श्रीकृष्ण । उद्धवा जाण दूरी दवडी 
॥ ८२ ॥</p>
<p>उद्धव जन्मला यादववंशीं । यादव निमती ब्रह्मशापेंशीं 
।</p>
<p>तेथ वांचवावया उद्धवासी । बदरिकाश्रमासी स्वयें 
धाडी ॥ ८३ ॥</p>
<p>ब्रह्मशापाचेनि आघातें । यादव निमती स्वगोत्रघातें 
।</p>
<p>उद्धव वांचवावया तेथें । बदरीकाश्रमातें हरि प्रेरी 
॥ ८४ ॥</p>
<p>उद्धवासी जें झलें ज्ञान । त्याहूनि बदरिकाश्रम 
पावन ।</p>
<p>हें सर्वथा न घडे जाण । ब्रह्मशापाभेण पळवीत पळवीत 
॥ ८५ ॥</p>
<p>उद्धवा ऐसें अनर्घ्य रत्न । ज्यासी बाणली स्थिति 
पूर्ण ।</p>
<p>त्यासी वांचवावया श्रीकृष्ण । पाठवी आपण बदरिकाश्रमा 
॥ ८६ ॥</p>
<blockquote>
<p><br/></p>
<cite><p>श्रीभगवानुवाच-</p></cite>
<p>गच्छोद्धव मयाऽऽदिष्टो बदर्याख्यं ममाश्रमम्‌ ।</p>
<p>तत्र मत्पादतीर्थोदे स्न्नानोपस्पर्शनैः शुचिः ॥ ४१ ॥</p>
</blockquote>
<p><br/></p>

<p>गंभीरगिरा बोले श्रीकृष्ण । उद्धवा तुज जाहलें 
ब्रह्मज्ञान ।</p>
<p>तुटलें स्न्नेहपाशबंधन । तरी ममाज्ञा करीं गमन 
बदरिकाश्रमा ॥ ८७ ॥</p>
<p>त्या हदरिकाश्रमें महिमान । लोकसंग्रहार्थ संपूर्ण 
।</p>
<p>तरावया जडामूढ जन । स्वमुखें श्रीकृष्ण सांगत ॥ 
८८ ॥</p>
<p>तो बदरिकाश्रम माझें स्थान । तेथ नित्य माझें अनुष्ठान 
।</p>
<p>तया स्थानाचें दूरदर्शन । करी निर्दळण कलिकल्मषा 
॥ ८९ ॥</p>
<p>ज्या पर्वताचें स्पर्शन । मानवां करी परम पावन ।
</p>
<p>जें बदरीचें नामस्मरण । विभांडी दारुण महादोषां 
॥ ७९० ॥</p>
<p>तेथेंही माझें पादोदक । अलकनंदा पवित्र देख ।</p>
<p>जिचेनि स्पर्शमात्रें लोक । होती अलौकिक पावन ॥ 
९१ ॥</p>
<p>जेथ श्रद्धायुक्त करितां स्नान । जीवाचें तुटे 
भवबंधन ।</p>
<p>ज्यासी घडे आचमन । तो उद्धरे जाण पितरेंसीं ॥ ९२ 
॥</p>
<p>ऐसें बदरिकाश्रम माझें जाण । अतिशयें परम पावन ।
</p>
<p>म्हणासी कैं केलें त्वां तें स्थान । तरे ऐक तें 
कथन उद्धवा ॥ ९३ ॥</p>
<p>रजोगुणें सृजिले जन । ते जाहले भोगकर्मीं प्रवीण 
।</p>
<p>भोगासक्तीं बुडतां पूर्ण । दों रूपीं जाण मी अवतरलों 
॥ ९४ ॥</p>
<p>तम निरसी रविचंद्र पूर्ण । तैसा मी जाहलों नरनारायण 
।</p>
<p>बदरिकाचलामाजीं जाण । केला संपूर्ण नित्योदयो ॥ 
९५ ॥</p>
<p>भज्यपूज्यत्वें मी नारायण । नररूपें मीचि भक्त 
जाण ।</p>
<p>तेथ भक्ति वैराग्य ज्ञानं । म्यां आचरोन प्रकाशिलें 
॥ ९६ ॥</p>
<p>तो बदरीकाश्रम माझें स्थान । तेथें सर्वदा मी आपण 
।</p>
<p>अद्यापि करितों अनुष्ठान । भक्तिज्ञानवैराग्यें 
॥ ९७ ॥</p>
<p>नरनारायणस्थितीं । मी अवतरलों जे पर्वतीं ।</p>
<p>तेथ तोडिले बोरी‌ऐशी मागुती । माझी निजभक्ती फांपा‌इली 
॥ ९८ ॥</p>
<p>यालागीं ‘बदरीकाश्रम’ । त्या स्थळासी म्यां ठेविलें 
नाम ।</p>
<p>तेथें फिटे भवभ्रम । यापरी परम पावन तें स्थळ ॥ ९९ 
॥</p>
<p>त्या बदरिकाशमाप्रती । तुवां जावें गा निश्चितीं 
।</p>
<p>ऐसें उद्धवा कल्पिसी चित्तीं । मज काय तीर्थीं विवंचू 
॥ ८०० ॥</p>
<p>मोक्षाहीवरील भक्ती । तुवां अर्पिली माझे हातीं 
।</p>
<p>तेणें मी जाहलों कृतकृत्यार्थी । म्हणसी मज तीर्थीं 
चाड नाहीं ॥ १ ॥</p>
<p>तुज माझी आज्ञा प्रमाण । अवश्य तेथें करावें गमन 
।</p>
<p>मग उद्धवें धरोनियां मौन । मस्तकीं वचन वंदिलें 
॥ २ ॥</p>
<p>मद्‍भावें करूनि नमन । घेतां बदरिकाश्रमदर्शन ।
</p>
<p>तो नर होय नारायण । एवढें महिमान त्या स्थळाचें ॥ 
३ ॥</p>
<p>उद्धवा तुझ्या ठायीं पूर्ण ज्ञान । ज्ञान असोनि 
माझें भजन ।</p>
<p>तुझेनि चरणस्पर्शें जाण । हो‌ईल पावन बदरिकाश्रम 
॥ ४ ॥</p>
<p>ऐसें ऐकोनि श्रीकृष्णवचन । उद्धवासी आलें रुदन 
।</p>
<p>धांवोनि वंदिले श्रीचरण । सर्वथा गमन करीन आतां 
॥ ५ ॥</p>
<p>ब्रह्मशापाचें निर्दळण । उद्धवाचें चुकवावया जाण 
।</p>
<p>श्रीक्रुष्णें प्रबोधोनि पूर्ण । करवी गमन बदरिकाश्रमा 
॥ ६ ॥</p>
<p>उद्धव ज्ञानियांचें ज्ञानरत्न । त्यासी वांचवूनि 
श्रीक्रुष्ण ।</p>
<p>विस्तारावया निजज्ञान । करवी गमन बदरिकश्रमा ॥ 
७ ॥</p>
<p>चुकावावया ब्रहशाप दारुण । उद्धवासी ‘विशाळी’ गमन 
।</p>
<p>अन्यथा जहलिया ब्रह्मज्ञान । कृष्ण तीर्थाटन नेमीना 
॥ ८ ॥</p>
<p>उद्धवासी भवबंधन । बाळपणींचि नाहीं जाण ।</p>
<p>हें जाणोनियां श्रीकृष्ण । ब्रह्मशापाभेण तीर्था 
धाडी ॥ ९ ॥</p>
<p>तीर्थयात्रेचा अभिप्रावो । हाचि निश्चितें निजभावो 
।</p>
<p>जाणोनि देवाधिदेवो । मोकली उद्धवो बदरिकश्रमा ॥ 
८१० ॥</p>
<p>उद्धवा तुज गेलिया तेथ गेलिया तेथ । थोर लोकोपकार 
हो‌ईल सत्य ।</p>
<p>तुझेनि धर्में निश्चित । दीन समस्त उद्धरती ॥ ११ 
॥</p>
<p>म्हणसी पावल्या तें तीर्थ । म्यं कैसें वसावें तेथ 
।</p>
<p>तेही अर्थीं लोकहितार्थ । तुज इत्यर्थ सांगेन ॥ 
१२ ॥</p>
<p>उद्धवा तुझें जें आचरण । तो‌इ जनांसी उपदेश जाण ।
</p>
<p>यालागीं वैराग्य-भक्ती-ज्ञान । स्वधर्माचरण सांडूं 
नको ॥ १३ ॥</p>
<p>त्रिभुवनामाजीं सर्वथा । उद्धवा मज नाहीं कर्तव्यता 
।</p>
<p>तोही मी लोकसंग्रहार्था । होय वर्तता निजधर्मीं 
॥ १४ ॥</p>
<p>तूं ऐसें म्हणसी आतां । ‘त्रैलोक्य असे तुझ्या माथां 
।</p>
<p>यालागीं लोकसंग्रहार्था । तूं होसी वर्तता स्वधर्मकर्मीं’ 
॥ १५ ॥</p>
<p>मी निजधामा जातों आपण । यालागीं माझी स्थिती पूर्ण 
।</p>
<p>ते पूर्णता तुज म्यां अर्पिली जाण । लोकसंग्रहार्थ 
पूर्ण तूं विरक्त हो‌ईं ॥ ९६ ॥</p>
<p>अभेदभक्ती वैराग्य ज्ञान । स्वयें आचरोनि आपण ।
</p>
<p>देखीं लावावे इतर जन । ‘लोकसंग्रह’ जाण या नांव ॥ 
१७ ॥</p>
<blockquote>
<p><br/></p>

<p>( संमतश्लोक-भगवद्गीता )</p>
<p>न बुद्धिभेदं जनयेदज्ञानां कर्मसंगिनाम्‌ ।</p>
<p>जोषयेत्सर्वकर्माणि विद्वान्युक्तः समाचारन्‌ ॥</p>
</blockquote>
<p><br/></p>

<p>उद्धवा माझिये ज्ञानप्राप्ती । तूं वंद्य जाहलासी 
त्रिजगतीं ।</p>
<p>तुझी जे आचरती स्थिती । तेचि लोकीं समस्तीं करिजेल 
॥ १८ ॥</p>
<p>आतां तुझेनि मिसें जाण । साडेतीं श्लोकींचें निरूपण 
।</p>
<p>लोकसंग्रहार्थ सांगेन । तैसेंचि वर्तन करावें तुवां 
॥ १९ ॥</p>
<p>तुज पावलिया बदरिकाश्रमातें । तेथ विद्यमान बहुत 
तीर्थें ।</p>
<p>परी अलकनंदा मुख्य तेथें । जे नाशी दोषांतें दर्शनमात्रें 
॥ ८२० ॥</p>
<blockquote>
<p><br/></p>
<p>ईक्षयालकनन्दाया विधूताशेषकल्मषः ।</p>
<p>वसनो वल्कलान्यङ्ग वन्यभुक्‌ सुखनिःस्पृहः ॥ ४२ ॥</p>
</blockquote>
<p><br/></p>

<p>करूनि अलकनंदेचें स्न्नान । करावें विध्युक्त तीर्थविधान 
।</p>
<p>मग तेथें वसावें आपण । वसतें लक्षण तें ऐक ॥ २१ ॥</p>
<p>त्यजूनि वस्त्रें आपण । करावीं वल्कलें परिधान 
।</p>
<p>करूनि वनफलें भोजन । रहावें आपण अनुद्वेग ॥ २२ ॥</p>
<p>आपुली पूर्ण निःस्पृहता । दावावी लोकसंग्रहार्था 
।</p>
<p>निजसुखें तुज तेथें असतां । द्वंद्वसहिष्णुता दावावी 
॥ २३ ॥</p>
<blockquote>
<p><br/></p>
<p>तितिक्षुर्द्वन्द्वमात्राणां सुशीलः सयतेन्द्रियः ।</p>
<p>शान्तः समाहितधिया ज्ञानविज्ञानसंयुतः ॥ ४३ ॥</p>
</blockquote>
<p><br/></p>

<p>तूं ज्ञानविज्ञानसंपन्न । तुज द्वंद्वबाधा न बाधी 
जाण ।</p>
<p>तरी द्वंद्वसहिष्णुता पूर्ण । दावावी आपण लोकहितार्थ 
॥ २४ ॥</p>
<p>तुज नाहीं विषयासक्तता । तरी नेमावें इंद्रियार्था 
।</p>
<p>प्रकट करावी सुशीलता । निजशांतता दावावी ॥ २५ ॥</p>
<p>निजबुद्धीचें समाधान । सहजें प्रकटवावें आपण ।</p>
<p>मजपासूनि जें प्राप्त ज्ञान । त्यांचे अनुसंधान 
दावावें ॥ २६ ॥</p>
<blockquote>
<p><br/></p>
<p>मत्तोऽनुशिक्षितं यत्ते</p>
<p>विविक्तमनुभावयन्‌ ।</p>
<p>मय्यावेशितवाक्‌चित्तो</p>
<p>मद्धर्मनिरतो भव ॥ ४४ ॥</p>
</blockquote>
<p><br/></p>

<p>या स्थितीं तुज असतां जाण । बहुसाल तुज येतील शरण 
।</p>
<p>तूं पावलासि माझें ज्ञान । हें सर्वही जन जाणती ॥ 
२७ ॥</p>
<p>पावोनियां ब्रह्मज्ञान । स्वयें उद्धरला आपण ।</p>
<p>न करीचि दीनोद्धारण । हें भेडपण ज्ञात्याचें ॥ २८ 
॥</p>
<p>एक पावोनि ब्रह्मज्ञान । शिष्य उपदेशी आपण ।</p>
<p>बोध न करवे परिपूर्ण । ते निष्ठाहीन निर्वीर्य ॥ 
२९ ॥</p>
<p>शिष्य बोधेंवीण चरफडी । गुरु गुरुपणें बडबडी ।</p>
<p>घरींच्या घरीं चौकामुकी गाढी । हे बोधपरवडी अबद्ध 
॥ ८३० ॥</p>
<p>परचित्तप्रबोधकवृत्ती । हे सामान्य नव्हे स्थिती 
।</p>
<p>ब्रह्मज्ञानाची पूर्ण निष्पत्ती । या नांव निश्चितीं 
उद्धवा ॥ ३१ ॥</p>
<p>स्वयें तरोनि जनां तारी । हे ज्ञानाची अघाध थोरी 
।</p>
<p>ते म्यां दिधली तुझ्या करीं । जन उद्धरीं उद्धवा 
॥ ३२ ॥</p>
<p>शिष्यसुक्षेत्रीं ब्रह्मज्ञान । ज्याचें नव्हे 
वर्धमान ।</p>
<p>तंववरी नाहीं पूर्णपण । उद्धवा जाण निश्चित ॥ ३३ 
॥</p>
<p>जेवीं पिकलिया वृक्षाप्रती । पक्षी तुटले स्वयें 
येती ।</p>
<p>तेवीं निडारली ब्रह्मथिती । तेथ शिष्य पावती स्वानंद 
॥ ३४ ॥</p>
<p>बोलें उपदेशिती ब्रह्मज्ञान । बोध नव्हे तें निर्वीर्य 
जाण ।</p>
<p>तें तूं म्हणसी कायसेन । ऐक सांगेन उद्धवा ॥ ३५ ॥
</p>
<p>अनुभवा आलें ब्रह्मज्ञान । तेणें अंगीं ये जाणपण 
।</p>
<p>तेथ संचरे ज्ञानाभिमान । तेणें वीर्य क्षीण ज्ञानाचें 
॥ ३६ ॥</p>
<p>जंव जंव ज्ञाता निरहंकार । तंव तंव ज्ञानासी वीर्य 
थोर ।</p>
<p>त्याची होतां क्रुपमत्र । बोध साचार सच्छिष्यासी 
॥ ३७ ॥</p>
<p>तुज फावलें माझें ज्ञान । उपदेशिसी शिष्यजन ।</p>
<p>ते तुज देतील सन्मान । तरी तूं ज्ञानाभिमान धरूं 
नको ॥ ३८ ॥</p>
<p>शिष्य देतील सन्मान । तो अनुद्वेगें घ्यावा आपण 
।</p>
<p>परी न धरावा ज्ञानाभिमन । हें मुख्य लक्षण ज्ञात्याचें 
॥ ८४० ॥</p>
<p>तुज माझ्या ज्ञानाची पूर्ण प्राप्ती । तेचि एकांतीं 
लोकांतीं ।</p>
<p>नित्य निरभिमानस्थिती । स्वानंदस्फूर्ती सर्वदा 
॥ ४१ ॥</p>
<p>तेचि निरभिमान स्थिती । उपदेशीं शिष्यांप्रती ।
</p>
<p>निरभिमानापरती । दशा त्रिजगतीं असेना ॥ ४२ ॥</p>
<p>तेंचि उपदेशलक्षण । वाचेसी माझें नामकीर्तन ।</p>
<p>शरीरीं माझें नित्य भजन । मद्‌रूपीं मन निमग्न सदा 
॥ ४३ ॥</p>
<p>ज्ञाता म्हणतां न धरी श्लाघ । मूर्ख म्हणतां न यावा 
राग ।</p>
<p>स्वयें रहावें अनुद्वेग । हे दशा चांग ज्ञात्याची 
॥ ४४ ॥</p>
<p>एवं नित्य निरभिमान । भक्तियुक्त वैराग्य ज्ञान 
।</p>
<p>स्वयें आचरोनि आपण । शिष्यसज्जन उपदेशिजे ॥ ४५ ॥
</p>
<p>तुज जे शिष्य येती शरण । ते नीच न म्हणावे आपण ।</p>
<p>हें गुरुत्वाचें पूर्णपण । शिष्यही पूर्ण मूज्यत्वें 
देखें ॥ ४६ ॥</p>
<p>सद्गुरूसी सर्वां भूतीं । सर्वदा ब्रह्मप्रतीती 
।</p>
<p>तेथ शिष्याचिये भूतव्यक्तीं । काय ब्रह्मस्थिती 
पळाली ॥ ४७ ॥</p>
<p>यालागीं शिष्यीं नीचपण । सर्वथा न देखावें आपण ।
</p>
<p>शिष्य देखावा ब्रह्म पूर्ण । हें मुख्यं लक्षण गुरुत्वाचें 
॥ ४८ ॥</p>
<p>जेवीं तानयालागीं माता । तेवीं शिष्याचिया निजस्वार्था 
।</p>
<p>गुरूसी कळवळा तत्त्वतां । शुद्ध ‘सद्‌गुरुता’ या 
नांव ॥ ४९ ॥</p>
<p>शिष्यलक्षणप्रकार । मागां सांगितला विचार ।</p>
<p>तो जेथ देखसी अधिकार । तेथ साचार उपदेशीं ॥ ८५० ॥
</p>
<p>तुज जें शिकविलें प्रस्तुत । तें शिष्योपदेशसंग्रहार्थ 
।</p>
<p>तूं ठायींचा गुणातीत । तुज हॆं समस्त स्पर्शेना 
॥ ५१ ॥</p>
<blockquote>
<p><br/></p>
<p>अतिव्रज्य गतीस्तिस्रो मामेष्यसी ततः परम्‌ (॥ 
४४ ॥)</p>
</blockquote>
<p><br/></p>

<p>यापरी ज्ञान उपदेशितां । तुझी न मोडे गुणातीतता 
।</p>
<p>ज्यांसी उपदेशिसी तत्त्वतां । तेही त्रिगुणावस्था 
जिंकिती ॥ ५२ ॥</p>
<p>पूर्वोक्त उपदेशयुक्तीं । जे शिष्य सर्वदा वर्तती 
।</p>
<p>ते त्रिगुणांची त्रिविध वृत्ती । अतिक्रमिती गुरुकृपां 
॥ ५३ ॥</p>
<p>त्रिगुणांचें त्रिविधपण । दृष्य द्रष्टा आणि दर्शनं 
।</p>
<p>जाग्रुती सुषुप्ति आणि स्वप्न । ज्ञेय ज्ञाता ज्ञान 
साक्षेपें ॥ ५४ ॥</p>
<p>कार्य कारण आणि कर्ता । भोज्य भोजन आणि भोक्ता ।</p>
<p>शत्रु मित्र उदासीनता । या त्रिगुणावस्था बाधक 
॥ ५५ ॥</p>
<p>तेथ येणें उपदेशें जाण । सच्छिष्य करूनि माझें भजन 
।</p>
<p>त्रिगुणत्रिपुटी निर्दळून । माझें स्वरूप पूर्ण 
स्वयें होती ॥ ५६ ॥</p>
<p>माझिया स्वरूपाप्रती । नाहीं गुण ना गुणवृत्ती 
।</p>
<p>भक्त मद्‍भावें गुणातीतीं । सहज पावती स्वानंद 
॥ ५७ ॥</p>
<p>ऐसा आज्ञापिला उद्धवो । त्याचे अवस्थेचा अभिप्रावो 
।</p>
<p>परीक्षितीप्रती पहा हो । स्वयें शुकदेवो सांगत 
॥ ५८ ॥</p>
<blockquote>
<p><br/></p>
<cite><p>श्रीशुक उवाच-</p></cite>
<p>स एवमुक्तो हरिमेधसोद्धवः</p>
<p>प्रदक्षिणं तं परिसृत्य पादयोः ।</p>
<p>शिरो निधायाश्रुकलाभिरार्द्रधी</p>
<p>र्न्यषिञ्चदद्वन्द्वरोऽप्यपक्रमे ॥ ४५ ॥</p>
</blockquote>
<p><br/></p>

<p>जो निजमोजें नित्य निष्काम । जेणें अनुभविलें परब्रह्म 
।</p>
<p>त्या श्रीशुकासी अतिसंभ्रम । उद्धवाचें प्रेम वर्णावया 
॥ ५९ ॥</p>
<p>तो शुक म्हणे परीक्षिती । उद्धव अज्ञापिला श्रीपती 
।</p>
<p>त्याच्या प्रेमाची अद्‍भुत स्थिती । ते मी तुजप्रती 
सांगेन ॥ ८६० ॥</p>
<p>उद्धव जरी जाहला गुणातीत । तरी गुरुचरणीं प्रेम 
अद्‍भुत ।</p>
<p>ज्यासी सद्‌गुरु श्रीकृष्णनथ । मूर्तिमंत परब्रह्म 
॥ ६१ ॥</p>
<p>त्यजूं न शके हरिक्पदा । हरीचे ठायीं पूर्ण श्रद्धा 
।</p>
<p>यालागीं जाण ‘हरिमेधा’ । बोलिजे प्रबुद्ध उद्धवातें 
॥ ६२ ॥</p>
<p>जो आवडीं करी हरीचें ध्यान । त्याचे ध्यानेंसीं 
हरि हरि मन ।</p>
<p>जो विवंची श्रीकृष्ण समाधान । त्याचे बुद्धीचें 
हरण हरि करी ॥ ६३ ॥</p>
<p>जो करी हरिचिंतन । त्याचे चित्ताचें हरि करी हरण 
।</p>
<p>जो करी हरीचें स्मरण । त्याचा संसार संपूर्ण हरि 
करी ॥ ६४ ॥</p>
<p>ऐशिया हरीच्या ठायीं सर्वदा । पावलियाही मुक्तिपदा 
।</p>
<p>उद्धवाची सप्रेम श्रद्धा । यालागीं ‘हरिमेधा’ त्यासी 
म्हणती ॥ ६५ ॥</p>
<p>जे पावले गुणतीतीं । त्यांसीही आवडे ज्याची भक्ती 
।</p>
<p>तेणें श्रीकृष्णें उद्धवाप्रती । प्रयाण निश्चितीं 
नेमिलें ॥ ६६ ॥</p>
<p>दूरी प्रयाण बदरिकाश्रम । मागुता न भेटे पुरुषोत्तम 
।</p>
<p>तो प्रयाणकाळ‍उपक्रम । जाहला सप्रेम उद्धवासी ॥ 
६७ ॥</p>
<p>सर्वदा सुखदुःखातीत । उद्धव जाहलासे निश्चित ।</p>
<p>तोही प्रयाणकाळीं प्रेमयुक्त । प्रदक्षिणा करित 
श्रीकृष्णासी ॥ ६८ ॥</p>
<p>चरणीं मस्तक ठेवितां जाण । आनंदश्रु लोटले नयन ।
</p>
<p>तेणें श्रीकृष्णाचें चरणक्षाळण । जाहलें संपूर्ण 
पदद्वया ॥ ६९ ॥</p>
<blockquote>
<p><br/></p>
<p>सुदुस्त्यजस्नेहवियोगकातरो</p>
<p>न शक्नुवस्तं परिहातुमतुरः ।</p>
<p>कृच्छ्रं ययौ मूर्धनि भर्तृपादुके</p>
<p>बिभ्रन्नम्स्कृत्य ययौ पुनः पुनः ॥ ४६ ॥</p>
</blockquote>
<p><br/></p>

<p>आणीकांचा स्नेह अतिबाधक । त्यतें सांडवी वेदविवेक 
।</p>
<p>तैसा कृष्णास्नेह नव्हे देख । तो सुखदायक स्नेहाळू 
॥ ८७० ॥</p>
<p>उद्धवासी स्वाभाविक । गुरु परब्रह्म दोनी एक ।</p>
<p>इतरांसी भावनात्मक । उद्धवासी देख स्वतःसिद्ध ॥ 
७१ ॥</p>
<p>ऐसा श्रीकृष्णस्नेहो आवश्यक । उद्धवासी सुखदायक 
।</p>
<p>त्या शीकृष्णासी सांडितां देख । अत्यंतिक विव्हळ 
॥ ७२ ॥</p>
<p>निःशेष निमाली विषयावस्था । जरी वृद्ध जाहली पतिव्रता 
।</p>
<p>तरी त्यागावा निजभर्ता । हें तिशीं सर्वथा नावडे 
॥ ७३ ॥</p>
<p>तेवीं अनुभवूनि परमार्थ । उद्धव पवला जीवन्मुक्तता 
।</p>
<p>तरी सद्‌गुरु श्रीकृष्ण त्यागितां । अतिविव्हळता 
गुरुप्रेमें ॥ ७४ ॥</p>
<p>स्नेहें द्वेषें सकामेंसीं । जे जे वेधले श्रीकृष्णासी 
।</p>
<p>ते ते पावले परमानंदासी । त्या श्रीकृष्णासी त्यजी 
कोण ॥ ७५ ॥</p>
<blockquote>
<p><br/></p>
<p>( संमत श्लोक ) कामं क्रोधं भयं स्न्नेहमैक्यं सौहृदमेव च ।</p>
<p>नित्यं हरौ विदधतो, यान्ति तन्मयतां हि ते ॥</p>
</blockquote>
<p><br/></p>

<p>अविधीं रातलीं श्रीकृष्णासी । तीं वंद्य जाहलीं 
ब्रह्मादिकांसी ।</p>
<p>मा उद्धव विकला गुरुप्रेमांसी । केवीं स्श्रीकृष्णासी 
त्यजील ॥ ७६ ॥</p>
<p>ज्यसी परब्रह्मत्वें गुरुभक्ती । त्यासी तृणप्राय 
जीवन्मुक्ती ।</p>
<p>जाहलीही मुक्ती उपेक्षिती । विकिले गुरुभक्तीं 
अनन्यत्वें ॥ ७७ ॥</p>
<p>उल्लंघूं नये सद्‌गुरुवचन । करावें बदरिकाश्रमीं 
गमन ।</p>
<p>श्रीकृष्णप्रेमा पढिये पूर्ण । तो सर्वथा जाण निघों 
नेदी ॥ ७८ ॥</p>
<p>ऐसें उभयतां अतिसंकट । उद्धवासी वोढवलें दुर्घट 
।</p>
<p>श्रीकृष्णप्रेमें उतटे पोट । न देखे वाट बदरीची 
॥ ७९ ॥</p>
<p>त्यागोनि जावें जरी श्रीकृष्णानाथा । तरी हा निजधामा 
जा‌ईल आतां ।</p>
<p>मग मी न देखें मागुता । यालागीं अवस्था अनावर ॥ ८८० 
॥</p>
<p>नवजलदघनतनु । श्याम राजीवलोचनु ।</p>
<p>आनंदविग्रही श्रीकृष्णु । ब्रह्म परिपूर्ण पूर्णत्वें 
॥ ८१ ॥</p>
<p>मुकुट कुंडले मेखळा । तिलक रेखिला पिंवळा ।</p>
<p>पदक एकावळी गळां । कंठीं तेजागळा कौस्तुभ ॥ ८२ ॥</p>
<p>वांकी‌अंदुवांचा गजर । चरणीं गर्जत तोडर ।</p>
<p>विद्युत्प्राय पीतांबर । तेणें शार्ङ्गधर शोभत 
॥ ८३ ॥</p>
<p>कांसे विराजे सोनसळा । आपाद रुळे वनमाळा ।</p>
<p>घवघवीत घनसांवळा । देखतां डोळां मन निवे ॥ ८४ ॥</p>
<p>ऐसें श्रीकृष्णदर्शन । पुढती न देखें मी आपण ।</p>
<p>यालागीं उद्धव जाण । प्रेमें संपूर्ण विव्हळ ॥ ८५ 
॥</p>
<p>उद्धव पावला ब्रह्म पूर्ण । त्यासी सगुणाची अवस्था 
कोण ।</p>
<p>तरी श्रीकृष्णप्रभा प्रकाशे चिद्धन । आत्मवस्तु 
संपूर्ण श्रीकृष्ण ॥ ८६ ॥</p>
<p>घृत थिजलें कां विघुरलें । परी घृतपणा नाहीं मुकलें 
।</p>
<p>तेवीं सगुणनिर्गुणत्वें मुसावलें । परब्रह्म संचलें 
श्रीकृष्ण ॥ ८७ ॥</p>
<p>त्याज्य सगुण पूज्य निर्गुण । हेही दशा आरती जाण 
।</p>
<p>ज्यासी ब्रह्मरूप तृणपाषाण । त्यासी त्याज्य सगुण 
कदा नव्हे ॥ ८८ ॥</p>
<p>एवं सगुण आणि निर्गुण । उद्धवासी समसमान ।</p>
<p>गुरुत्वें कृष्णीं प्रेम गहन । तो त्यागितां पूर्ण 
विव्हळता ॥ ८९ ॥</p>
<p>परी आज्ञा नुल्लंघवे सर्वथा । म्हणोनि निघावें 
बदरीतीर्था ।</p>
<p>तंव श्रीकृष्णासी सांडूनि जातां । परमावस्था उद्धवीं 
॥ ८९० ॥</p>
<p>उद्धव प्रयाण‍अवसरीं । लोळणी घाली पायांवरी ।</p>
<p>चरण आलिगुनी हृदयीं धरी । तरी जावया दूरी धीर नव्हे 
॥ ९१ ॥</p>
<p>मज एथोनि गेलिया आतां । मागुती न देखें श्रीकृष्णानाथा 
।</p>
<p>तेणें अनिवार अवस्था । पा‌ऊल सर्वथा न घालवे ॥ ९२ 
॥</p>
<p>मी निवालों कृष्णचरणामृतीं । मज चाड नाहीं महातीर्थीं 
।</p>
<p>त्याही मज अदृष्टगतीं । अंतीं श्रीपति त्यागवी 
॥ ९३ ॥</p>
<p>सप्रेम चळचळां कांपत । कंठ जाहला सद्गदित ।</p>
<p>बाष्पें क्षणक्षणां स्फुंदन । स्वेदरोमांचित उद्धव 
॥ ९४ ॥</p>
<p>गमनालागें अति‌उद्यत । पायां लागोनि पऱ्हा जात 
।</p>
<p>सवेंचि ये‌ऊनि पायां लागत । विगुंतले चित्त हरिप्रेमीं 
॥ ९५ ॥</p>
<p>पुढती नमन पुढती गमन । पुढती घाली लोटांगण ।</p>
<p>पुढती वंदी श्रीकृष्णचरण । सर्वथा जाण निघवेना 
॥ ९६ ॥</p>
<p>देखोनि उद्धवाचा भावो । परमानंदें तुष्टला देवो 
।</p>
<p>यासी माझ्या ठायीं अतिस्न्नेहो । गुरुत्वें पहा 
हो अनन्य ॥ ९७ ॥</p>
<p>कृपा उपजली यदुनायका । आपुले चरणींच्या पादुका 
।</p>
<p>उद्धवासी दिधल्या देखा । तेणें निजमस्तका ठेविल्या 
॥ ९८ ॥</p>
<p>पादुका ठेवितांचि शिरीं । मी जातों कृष्णापसूनि 
दूरी ।</p>
<p>हें नाठवे उद्धवा‌अंतरीं । ऐशियापरी प्रबोधिला 
॥ ९९ ॥</p>
<p>पादुका ठेवितांचि माथां । स्वयें उपशमे अवस्था 
।</p>
<p>नमस्कारोनि श्रीकृष्णनाथा । होय निघता तदाज्ञा 
॥ ९०० ॥</p>
<p>त्रिवार करोनि प्रदक्षीणा । अवलोकूनि श्रीकृष्णवदना 
।</p>
<p>नमस्कारोनि श्रीचरणा । उद्धव कृष्णाज्ञा निघाला 
॥ १ ॥</p>
<p>तृतीयस्कंधींचे निरूपण । उद्धवासी विदुरदर्शन 
।</p>
<p>दोघां पडिलें आलिंगन । कुशल संपूर्ण पूशिलें ॥ २ 
॥</p>
<p>तेथ सांगतां कृष्णनिधन । उधव नव्हेचि दीनवदन ।</p>
<p>तें विदुरासी कळलें चिह्न । हा ब्रह्मज्ञान पावला 
॥ ३ ॥</p>
<p>मरता गुरु रडता चेला । दोंहीचा बोध वायां गेला ।</p>
<p>साच मानी जो या बोला । तोही ठकला निश्चित ॥ ४ ॥</p>
<p>यासी तुष्टली श्रीकृष्णकृपामूर्तीं । निमली मोहममतावृत्ती 
।</p>
<p>पावला परमानंदप्राप्ती । स्वानंदस्थितीं डुल्लत 
॥ ५ ॥</p>
<p>शब्दा नातळोनि बोल बोले । पृथ्वी नातळोनि सहजें 
चाले ।</p>
<p>असोनि नामरूपमेळें । नामरूप नातळे हा एक ॥ ६ ॥</p>
<p>हा रसनेवीण सुरस चाखे । डोळ्यांवीण आपणपैं देखे 
।</p>
<p>इंद्रियावीण सोलींव सुखें । निजात्मतोखें हा भोगी 
॥ ७ ॥</p>
<p>निर्विकल्पनिजबोधेंसीं । त्यावरी भक्तिज्ञानवैराग्येंसी 
।</p>
<p>स्थिती देखोनि उद्धवापाशीं । विदुर मानसीं निवाला 
॥ ८ ॥</p>
<p>मग तो विनवी उद्धवासी । तुज तुष्टला ह्रुषीकेशी 
।</p>
<p>तूं पावलासी ब्रह्मज्ञानासी । तें मज उपदेशीं सभाग्य 
॥ ९ ॥</p>
<p>उद्धव म्हणे तुझें भाग्य धन्य । तुज अंतीं स्मरला 
श्रीकृष्ण ।</p>
<p>तुज सांगावया ब्रह्मज्ञान । मैत्रेयासी जाण आज्ञापिलें 
॥ ९१० ॥</p>
<p>कृष्ण मज जरी आज्ञा देता । तरी मी तत्काळ बोध करितों 
तत्त्वतां ।</p>
<p>तुज सद्‌गुरु परमार्था । जाण सर्वथा मैत्रेय ॥ ११ 
॥</p>
<p>ऐकतां उद्धवाचें वचन । विदुर प्रेमें गहिवरला पूर्ण 
।</p>
<p>काय बोलिला आपण । सावधान अवधारा ॥ १२ ॥</p>
<p>हें तृतीयस्कंधींचें निरूपण । प्रसंगें एथें आलें 
जाण ।</p>
<p>विदुर बोलिला अतिगहन । तेंचि वचन अवधारा ॥ १३ ॥</p>
<blockquote>
<p><br/></p>
<p>( संमत श्लोक )-</p>
<p>क्काहं कीटकवत्तुच्छः क्क च कारुण्यवारिघिः ।</p>
<p>तेनाहं स्मारितोऽस्म्यद्य मुमुर्षुः केशवं यथा ॥ १ ॥</p>
</blockquote>
<p><br/></p>

<p>विदुर म्हणे मी मशक । रंकांमाजीं अतिरंक ।</p>
<p>त्या मज स्मरे यदुनायक । कृपा अलोलिक दासांची ॥ १४ 
॥</p>
<p>नाठवीच देवकीवसुदेवांसी । नाठवीच बळिभद्रपांडवांसी 
।</p>
<p>ते आठवी मज दासीपुत्रासी । हृषीकेशी कृपाळू ॥ १५ 
॥</p>
<p>जेवीं मरता स्मरे नारायण । तेवीं अंतीं मज स्मरल 
कृष्ण ।</p>
<p>यापरी भक्तप्रतिपाळू जाण । कृपसिंधु पूर्ण श्रीकृष्ण 
॥ १६ ॥ आशंका ॥</p>
<p>द्वारकेसी असतां श्रीकृष्ण । तैंचि उद्धवें केलें 
गमन ।</p>
<p>त्यासी प्रभासींचें कृष्णनिधन । म्हणता संपूर्ण 
अदृश्य ॥ १७ ॥</p>
<p>तरी उद्धवविदुरसंवादखूण । येचि अर्थींचें निरूपण 
।</p>
<p>समूळ सांगेन कथन । तें सावधान अवधारा ॥ १८ ॥</p>
<p>उद्धव जाता मार्गीं आपण । अवचितीं जाहली आठवण ।</p>
<p>न पाहतां कृष्णनिधन । मी कां गमन करितों हें ॥ १९ 
॥</p>
<p>श्रीकृष्णचरित्र अतिगोड । तें सांडूनि तीर्थीं 
काय चाड ।</p>
<p>ऐसा विचार करूनि दृढ । श्रद्धेनें प्रौढ श्रद्धाळू 
॥ ९२० ॥</p>
<p>परतोनि कृष्णापाशीं जातां । तो मज राहों नेदी सर्वथा 
।</p>
<p>कृष्णामागें कळों नेदितां । आला मागुता प्रभासेंसी 
॥ २१ ॥</p>
<p>तेथेंही राहोनियां गुप्त । पाहों लागला श्रीकृष्णचरित 
।</p>
<p>तंव यदवकुळाचा घात । देखिला समस्त उद्धवें ॥ २२ ॥
</p>
<p>कुळ निर्दळूनि एकला । कृष्ण अश्वत्थातळीं बैसला 
।</p>
<p>तेथ जराव्याधें बाण विंधिला । चरणीं लागला मृगशंका 
॥ २३ ॥</p>
<p>चरणीं लागतांचि घावो । थोर सुखें सुखावला देवो ।
</p>
<p>कृतकार्य जाहलें निःसंदेहो । निजधामा पहा हो जावया 
॥ २४ ॥</p>
<p>बाण लागतां भलतेयांसी । घायें होती कासविशी ।</p>
<p>ते दशा नाहीं श्रीकृष्णासी । देहत्व त्यासी अतिमिथ्या 
॥ २५ ॥</p>
<p>जेवीं घाय लागतां छायेसी । पुरुष नव्हे कासविशी 
।</p>
<p>तेवीं व्याधें विधितां बाणेंसी । ग्लानी कृष्णासी 
असेना ॥ २६ ॥</p>
<p>ते संधी मैत्रेय आला । त्यासी ज्ञानोपदेश केला ।
</p>
<p>ते काळीं विदुर आठवला । कृपा कळवळला श्रीकृष्ण ॥ 
२७ ॥</p>
<p>आजी येथें विदुर असता । तरी मी ब्रह्मज्ञान उपदेशितों 
सर्वथा ।</p>
<p>मैत्रेय तुज सांगतों आतां । त्यासी तूं तत्त्वता 
उपदेशीं ॥ २८ ॥</p>
<p>पावोनि कृष्णगुह्यज्ञान । मैत्रेयासी परम समाधान 
।</p>
<p>म्हणे कलियुग धन्य धन्य । ब्रह्मवादी जन बहुसाल 
होती ॥ २९ ॥</p>
<blockquote>
<p><br/></p>
<p>‘सर्वे ब्रह्म वदिष्यन्ति सम्प्राप्ते च कलौ युगे ।</p>
<p>नैव तिष्ठन्ति मैत्रेय शिश्नोदरपरायणाः’ ॥ २ ॥</p>
</blockquote>
<p><br/></p>

<p>वादकत्वें कलियुगाप्रती । बहुसाल ब्रह्मवादी होती 
।</p>
<p>परी न राहती ब्रह्मस्थितीं । जाण निश्चितीं मैत्रेया 
॥ ९३० ॥</p>
<p>वदूनियां ब्रह्मज्ञान । होती शिश्नोदरपरायण ।</p>
<p>जिह्वा शिश्न जो आवरी संपूर्ण । त्यासीच ब्रह्मज्ञान 
कलियुगीं ॥ ३१ ॥</p>
<p>ऐकोनि मैत्रेयसंवादासी । उद्धव आला श्रीकृष्णापाशीं 
।</p>
<p>प्रदक्षिणा करूनि त्यासी । मग पायांसी लागला ॥ ३२ 
॥</p>
<p>ऐकून मैत्रेयाचें ज्ञान । देखोनि कृष्णाचें निर्याण 
।</p>
<p>उद्धव निघाला आपण । तें ऐक लक्षण परीक्षिती ॥ ३३ 
॥</p>
<blockquote>
<p><br/></p>
<p>ततस्तमन्तर्हदि सन्निवेश्य</p>
<p>गतो महाभागवतो विशालाम्‌ ।</p>
<p>यथोपदिष्टां जगदेकबन्धुना</p>
<p>ततः समास्थाय हरेरगाद्गतिम्‌ ॥ ४७ ॥</p>
</blockquote>
<p><br/></p>

<p>जगाचें विश्रामधाम । जो पुरुषांमाजीं पुरुषोत्तम 
।</p>
<p>तो ह्रुदयीं धरोनि आत्माराम । उद्धव सप्रेम निघाला 
॥ ३४ ॥</p>
<p>कृष्णाची पूर्णस्थिती । हृदयीं धरोनि सुनिश्चितीं 
।</p>
<p>उद्धव विशालतीर्थप्रती । स्वानंदस्थितीं निघाला 
॥ ३५ ॥</p>
<p>उद्धव स्वानंदस्थितिपूर्ण । जेथें जेथें करी गमन 
।</p>
<p>ते ते लोक होती पावन । भक्तिज्ञानवैराग्यें ॥ ३६ 
॥</p>
<p>जैसजैसी विवेकविरक्ती । तैसतैसी बोधकशक्ती ।</p>
<p>उपदेशित ज्ञानभक्ती । चालिला त्रिजगती उद्धरित 
॥ ३७ ॥</p>
<p>ज्यांसी उद्धवासी जाहली भेटी । त्यांसी हरिभक्तजनीं 
पडे मिठी ।</p>
<p>भवभय पडों नेदी दृष्टीं । बोधक जगजेठी उद्धव ॥ ३८ 
॥</p>
<p>जे जे भगवद्‍भक्ति करित । ते ते ‘भागवत’ म्हणिजेत 
।</p>
<p>मुक्तीहीवरी भजनयुक्त । महाभागवत उद्धव ॥ ३९ ॥</p>
<p>उद्धवें आदरिली जे भक्ती । तिची किंकर नित्यमुक्ती 
।</p>
<p>यालागीं ‘महाभागवत’ स्थिती । बोलिजे निश्चितीं 
उद्धवा ॥ ९४० ।</p>
<p>निजशांतता अतिनिर्मळ । आत्मानुभवें अतिप्रांजळ 
।</p>
<p>मोक्षाहीवरी भजशीळ । भक्त विशाळ उद्धव ॥ ४१ ॥</p>
<p>ऐशी उद्धवाची विशाळता । तोही पावला विशालतीर्था 
।</p>
<p>‘विशाल’ म्हणावयाची कथा । ऐक आतां सांगेन ॥ ४२ ॥</p>
<p>जेथ श्रद्धामत्रें चित्तशुद्धी । स्मरणमात्रें 
निर्विकल्प बुद्धी ।</p>
<p>‘नारायण’ नामें मोक्षसिद्धी । ‘विशाल’ विधीं बदरिकाश्रम 
॥ ४३ ॥</p>
<p>जेथ जजहितार्थ नारायण । अद्यापि करितो अनुष्ठान 
।</p>
<p>मोक्षमार्गीं कृप पूर्ण । यापरी विशाळपण बदरिकश्रमातें 
॥ ४४ ॥</p>
<p>जेथ अल्प तपें फळ प्रबळ । अल्पध्यानें आकळे सकळ ।
</p>
<p>अल्प विरक्तीं मोक्ष केवळ । ऐसा फळोनि विशळ बदरिकाश्रम 
॥ ४५ ॥</p>
<p>जो अंतर्यामीं गोविंदु । जो जगाचा सुहद बंधु ।</p>
<p>जो आत्माराम प्रसिद्ध । ज्याचेनि निजबोधु उद्धवा 
॥ ४६ ॥</p>
<p>जैसा कृष्णें केला उपदेशु । तैसा बदरिकाश्रमीं 
रहिवासु ।</p>
<p>उद्धवें केला निजवासु । तोचि जनांसी विश्वासु परमार्थनिष्ठे 
॥ ४७ ॥</p>
<p>जैसी उद्धवाची स्थिती गती । जैशी उद्धवाची ज्ञानभक्ती 
।</p>
<p>जैशी उद्धवाची विरक्ती । तोचि जनांप्रती उपदेश 
॥ ४८ ॥</p>
<p>जेथें गुरूसी विषयासक्ती । तेथें शिष्यासी कैंची 
विरक्ती ।</p>
<p>जेथ गुरूसी अधर्मप्रवृत्ती । तेथ शिष्यासी निवृत्ती 
कदा न घडे ॥ ४९ ॥</p>
<p>यालागीं उद्धवाचें आचरित । तेंचि आचरती जन समस्त 
।</p>
<p>एवं परोपकारार्थ । उद्धव विरक्ती बदरिकाश्रमीं 
॥ ९५० ॥</p>
<p>जैसें शिकवूनि गेला श्रीकृष्णनाथ । तैसेंचि उद्धव 
आचारत ।</p>
<p>त्याचेनि धर्में जन समस्त । जाहले विरक्त परमार्थीं 
॥ ५१ ॥</p>
<p>परब्रह्माची निजप्राप्ती । दृढ करूनि गेला श्रीपती 
।</p>
<p>तेचि उद्धवासी ब्रह्मस्थिती । अहोरातीं अखंड ॥ 
५२ ॥</p>
<p>बैसतां घालूनि आसन । का करितां गमनागमन ।</p>
<p>उद्धवाचें ब्रह्मपण । सर्वथा जाण मोडेना ॥ ५३ ॥</p>
<p>विरक्ती आणि भोगासक्ती । दोनी देहावरी दिसती ।</p>
<p>या दोंहीहूनि अतीत । बह्म सदोदित उद्धव ॥ ५५ ॥</p>
<p>तेथ प्रारब्धक्षयें जाण । त्या देहासी येतां मरण 
।</p>
<p>उद्धवा ब्रह्मीं ब्रह्म पूर्ण । जन्ममरण तो नेणे 
॥ ५६ ॥</p>
<p>देहींचा देहात्मभावो । निर्दळूनि निःसंदेहो ।</p>
<p>उद्धवासी ब्रह्मानुभवो । श्रीकृष्णें पहा हो दृढ 
केला ॥ ५७ ॥</p>
<p>ऐशिया उद्धवासी देहांतीं । ‘विदेहकैवल्या’ ची प्राप्ती 
।</p>
<p>म्हणणें हें परीक्षिती । दृढ भ्रांती वक्त्याची 
॥ ५८ ॥</p>
<p>घडितां मोडितां कांकण । घडामोडी नेणे सुवर्ण ।</p>
<p>तेवीं देहासीच जन्ममरण । उद्धव परिपूर्ण परब्रह्म 
॥ ५९ ॥</p>
<p>उद्धवासी देहीं वर्तता । तो नित्य मुक्त विदेहता 
।</p>
<p>त्यासी देहांतीं विदेहकैवल्यता । हे समूळ वार्ता 
लौकिक ॥ ९६० ॥</p>
<p>देह राहो अथवा जावो । हा ज्ञात्यासी नाहीं संदेहो 
।</p>
<p>त्यासी निजात्मता ब्रह्मभावो । अखंड पहा हो अनुस्यूत 
॥ ६१ ॥</p>
<p>देहासी दैव वर्तती जाण । देहासी दैव आणि मरण ।</p>
<p>ज्ञाता ब्रह्मीं पूर्ण । जन्म मरण तो नेणे ॥ ६२ ॥
</p>
<p>देह असो कींवा जावो । आम्ही परब्रह्मचि आहों ।</p>
<p>दोरीं सापपण वावो । दोरेंचि पहा हो जेवीं होय ॥ ६३ 
॥</p>
<p>जेथ मृगजळ आटलें । तेथें म्हणावें कोरडें जाहलें 
।</p>
<p>जेव्हा होतें पूर्ण भरलें । तेव्हांही ओलें असेना 
॥ ६४ ॥</p>
<p>तेवीं देहाची वर्तती स्थिती । समूळ मिथ्या प्रतीती 
।</p>
<p>त्या देहाचे देहांतीं । विदेहकैवल्यप्राप्ती नवी 
न घडे ॥ ६५ ॥</p>
<p>यापरी बदरिकाश्रमप्रती । उद्धवों बहुकाळ करूनि 
वस्ती ।</p>
<p>त्याचि निजदेहाचे अंतीं । भगवद्गती पावला ॥ ६६ ॥
</p>
<p>‘पावला’ हेही वदंती । लौकिक जाण परीक्षिती ।</p>
<p>तो परब्रह्मचि आद्यंतीं । सहज स्थिती पावला ॥ ६७ 
॥</p>
<p>उद्धवाची भगवद्‍भक्ती । आणि निदानींची निजस्थिती 
।</p>
<p>तेणें शुक सुखावला चित्तीं । कृष्णकृपा निश्चितीं 
वर्णित ॥ ६८ ॥</p>
<blockquote>
<p><br/></p>
<p>य एतदानन्दसमुद्रसम्भृतं</p>
<p>ज्ञानमृतं भागवताय भाषितम्‌ ।</p>
<p>कृष्णेन योगेश्वरसेविताङ्‌घ्रिणा</p>
<p>सच्छ्‍द्धयाऽऽसेव्य जगद्विमुच्यते ॥ ४८ ॥</p>
</blockquote>
<p><br/></p>

<p>जे योगेश्वर योगस्थिती । जे पावले जीवन्मुक्ती 
।</p>
<p>तेही कृष्णचरण सेविती । ऐशी पूज्य मूर्तीं श्रीकृष्णाची 
॥ ६९ ॥</p>
<p>पदीं रंगले सनकादिक । संत सज्जन अनेक ।</p>
<p>ब्रह्मादिक तेथें रंक । ऐसा श्रेष्ठ देख श्रीकृष्ण 
॥ ९७० ॥</p>
<p>तेणें श्रीकृष्णें स्वानंदस्थिती । प्रगट केली 
निजभक्ती ।</p>
<p>अतिकृपा उद्धवाप्रती । स्वमुखें श्रीपती बोलिला 
॥ ७१ ॥</p>
<p>भगवद्‍भक्ति महासागर । तेथें निजधैर्य तोचि मंदर 
।</p>
<p>गुरुशिष्ययुक्ति सुरासुर । मथनतत्पर साटोपें ॥ 
७२ ॥</p>
<p>भाव विश्वास दोनी मांजरीं । बोध रविदोर दृढ धरी ।
</p>
<p>प्रत्यगावृत्ति अभ्यासेंकरीं । मंथन निर्धारीं 
मांडिलें ॥ ७३ ॥</p>
<p>तेथ मथनीं प्रथमदृष्टीं । ‘अहं ज्ञाता’ हें हालाहल 
उठी ।</p>
<p>तें विवेकशिवें धरिलें कंठीं । पुढती अहं नुठी गिळिलें 
तैसें ॥ ७४ ॥</p>
<p>निराभिमानें मथूनि मथित । काढिलें भक्तिसारमृत 
।</p>
<p>तें उद्धवालागीं श्रीकृष्णाथ । कृपेनें निश्चित 
अर्पिलें ॥ ७५ ॥</p>
<p>धर्म अर्थ काम मुक्ती । चहूं पुरुषार्थाहीवरती 
।</p>
<p>श्रीकृष्णें सारमृत-निजभक्ती । उद्धवाहातीं अर्पिली 
॥ ७६ ॥</p>
<p>निजबोधाचें पात्र जाण । निजानुभवें आसा‌ऊन ।</p>
<p>तेथें हें सारमृत भरोन । करविलें प्राशन उद्धवासी 
॥ ७७ ॥</p>
<p>तेणें उद्धव निवाला । त्रिविधतापें सांडवला ।</p>
<p>परम सुखें सुखावला । परब्रह्मीं जडला ब्रह्मत्वें 
॥ ७८ ॥</p>
<p>भक्तिसारामृतप्राशन । उद्धवें करोनियां जाण ।</p>
<p>पावला परम समधान । ऐसा कृपाळु श्रीकृष्ण निजभक्तां 
॥ ७९ ॥</p>
<p>कृष्णौधवसंवाद पूर्ण । भक्तिसारमृत गुह्यज्ञान 
।</p>
<p>याचें जो करी सेवन । श्रवणमनननिदिध्यासें ॥ ९८० 
॥</p>
<p>ऐसें जो करी कथासेवन । त्याभेणें पळे भवबंधन ।</p>
<p>स्वप्नीं न देखे जन्ममरण । हाही नव्हे जाण नवलावो 
॥ ८१ ॥</p>
<p>जे लागोनि त्याचे संगती । दृढावले ये कथेचे भक्तीं 
।</p>
<p>त्यांसी भवभयाची प्राप्ती । न बाधी कल्पांतीं कुरुराया 
॥ ८२ ॥</p>
<p>ज्यासी या कथेची श्रद्धा पूर्ण । ज्यासी या कथेचें 
अनुसंधान ।</p>
<p>ज्यासी ये कथेचे अनुष्ठान । तो उद्धरी जाण जगातें 
॥ ८३ ॥</p>
<p>जो सूर्याचे घरीं राहिला । त्यासी रात्रीचा यावा 
ठेला ।</p>
<p>मा जो त्याचे गांवींच वसला । तोही मुकला रात्रीसी 
॥ ८४ ॥</p>
<p>सूर्यासी रात्री नाहीं । मा दिवस उगवे कंहीं ।</p>
<p>तेवीं स्वरूपाच्या ठायीं । बंधमोक्ष पाहीं अति 
मिथ्या ॥ ८५ ॥</p>
<p>तेवीं ये कथेचें अनुसंधान । न घडोनि ज्यासी घडे श्रवण 
।</p>
<p>त्यासीही भवबंधन । सर्वथा जाण बाधेना ॥ ८६ ॥</p>
<p>असो न घडे कथाश्रवण । जो हें आवडीं करी पठण ।</p>
<p>त्याच्या दुःखदोषाचें अति दहन । श्लोकश्लोकीं जण 
होतसे ॥ ८७ ॥</p>
<p>नव्हे श्रवणप्ठण‍आटाटी । तरी या ग्रंथींच्या निरूपणगोष्टी 
।</p>
<p>जेणें बांधल्या जीवाच्या गांठी । तो वंद्य सृष्टीं 
सुरनरां ॥ ८८ ॥</p>
<p>ये कथेची ज्यांसी प्रीती । ये कथेची ज्यांसी भक्ती 
।</p>
<p>त्याची आवडे ज्यासी संगती । त्यातें वंदती यमकाळ 
॥ ८९ ॥</p>
<p>ये कथेची ज्यासी श्रद्धा पूर्ण । येचि कथेचें मुख्य 
सेवन ।</p>
<p>जो श्रद्धेनें करी श्रवण मनन । त्यापासूनि श्रीकृष्ण 
परता नव्हे ॥ ९९० ॥</p>
<p>भळ्याभोळ्या ऐकतां गोष्टी । ज्यासी या कथेची श्रद्धा 
उठी ।</p>
<p>कृष्ण प्रकटोनि त्याच्या पोटीं । छेदी उठा‌उठी 
भवपाश ॥ ९१ ॥</p>
<p>यापरी श्रद्धाळुवां जाण । कृपाळू स्वामी श्रीकृष्ण 
।</p>
<p>यालागीं श्रीशुक्त आपण । करी नमन अतिश्रद्धा ॥ ९२ 
॥</p>
<blockquote>
<p><br/></p>
<p>भवभयमपहन्तुं ज्ञानविज्ञानसारं</p>
<p>निगमकृदुपजह्रे भृङ्गवद्‌ वेदसारम्‌ ।</p>
<p>अमृतमुदधितश्चापाययद्‌ भृत्यवर्गान्‌</p>
<p>पुरुषमृषभमाद्यं कृष्णसज्ञं नतोऽस्मि ॥ ४९ ॥</p>
<p>इति श्रीमद्‍भागवते महापुराणे पारमहंस्यां संगितायामेकादशस्कंधे 
एकोनत्रिंशोऽध्ययः ॥ २९ ॥</p>
</blockquote>
<p><br/></p>

<p>संसारभयें अति त्रासले । जे कृष्णासी शरण आले ।</p>
<p>त्यांचे भवभय हरावया वहिलें । जेणें मथन केलें वेदार्थाचें 
॥ ९३ ॥</p>
<p>मथूनि उपनिषद्‍भार । काढिलें ज्ञानविज्ञानसार 
।</p>
<p>ज्यालागीं शिणले ज्ञाते नर । तयांसी पैल मेर ठाकेना 
॥ ९४ ॥</p>
<p>म्हणशी निगम मथितां । वेदासी जाहली परम व्यथा ।</p>
<p>कृष्ण वेदांचा आदिकर्ता । तो दुःख सर्वथा हों नेदी 
॥ ९५ ॥</p>
<p>जेवीं स्वयें वांसरूं गाय दुहितां । बाहला न लगे 
सर्वथा ।</p>
<p>तेवीं श्रीकृष्ण वेद मथितां । वेदासी व्यथा बाधीना 
॥ ९६ ॥</p>
<p>जो सर्वज्ञ हृषीकेश । वेदार्थसर-राजहंस ।</p>
<p>तेणें निदितां दुःखलेश । वेदसारांश काढिला ॥ ९७ 
॥</p>
<p>एवं वेदार्थनिजमथित । ज्ञानविज्ञानसारामृत ।</p>
<p>कृष्णें काढूनि इत्थंभूत । भृत्यहितार्थ कृपा अर्पी 
॥ ९८ ॥</p>
<p>जेवीं हळुवारपणें षट्‌पद । काढी सुमनमकरंद ।</p>
<p>तेवीं मथूनियां वेद । श्रीकृष्णें सार शुद्ध काढिलें 
॥ ९९ ॥</p>
<p>यापरी श्रीकृष्णनाथ । भक्तकृपाळू कृपावंत ।</p>
<p>काढूनि वेदसारामृत । निजभृत्य देत निर्भय ॥ १००० 
॥</p>
<p>ऐसें वेदसारामृत पूर्ण । भृत्यासी पाजूनि श्रीकृष्ण 
।</p>
<p>निजभक्ताचें जन्ममरण । निर्दळी संपूर्ण भवभय ॥ 
१ ॥</p>
<p>जगचें माया मुख्य कारण । कृष्ण मायेचेंही निजकारण 
।</p>
<p>जें स्वरूप सच्चिदानंदघन । त्यासी संज्ञा ‘श्रीकृष्ण’ 
नामाची ॥ २ ॥</p>
<p>घे‌ऊनि माया मनुष्यनट । पुरुषांमाजीं पुरुषश्रेष्ठ 
।</p>
<p>पूर्ण ज्ञानें ज्ञाननिष्ठ । वंद्य वरिष्ठ श्रीकृष्ण 
॥ ३ ॥</p>
<p>त्यासी कयावाचा आणि मन । सर्वार्थीं अनन्यशरण ।
</p>
<p>यापरी श्रीशुक आपण । करी मनें नमन श्रीकृष्ण ॥ ४ 
॥</p>
<p>ऐसें श्रीशुकें केलें नमन । तेणें परीक्षिती सप्रेम 
पूर्ण ।</p>
<p>भक्तक्रुपाळू एक श्रीकृष्ण । दुसरा जाण असेना ॥ 
५ ॥</p>
<p>उद्धव पावला परम निर्वाण । सरलें ज्ञानकथानिरूपण 
।</p>
<p>जगीं श्रेष्ठ भगवद्‍भजन । भक्तांअधीन श्रीकृष्ण 
॥ ६ ॥</p>
<p>जें जें भक्तांचें मनोगत । तें तें पुरवी श्रीकृष्णनाथ 
।</p>
<p>शेखीं निजपदही देत । कृपा समर्थ भक्तांची ॥ ७ ॥</p>
<p>निजधामा निघतां श्रीकृष्ण । जरी उद्धव न करितां 
प्रश्न ।</p>
<p>तरी हें परमामृतकथन । सर्वथा श्रीकृष्ण न बोलता 
॥ ८ ॥</p>
<p>यालागीं उद्धवाचा महाथोर । जगासी जाहला उपकार ।
</p>
<p>भक्तिज्ञानवैराग्यसार । ज्याचेनि शार्ङ्गधर स्वयें 
वदला ॥ ९ ॥</p>
<p>उद्धवाचेनि धर्में जाण । भवाब्धि तरे त्रिभुवन 
।</p>
<p>ऐसे बोलविलें गुह्यज्ञान । सप्रेम भजन तद्युक्त 
॥ १०१० ॥</p>
<p>उपेक्षुन चारी मुक्ती । उद्धवें थोराविली हरिभक्ति 
।</p>
<p>एवढी उद्धवें केली ख्याती । त्रिजगती तरावया ॥ ११ 
॥</p>
<p>एकादशाचेन नांवें । घातली भक्तिमुक्तीची पव्हे 
।</p>
<p>एवढी कीर्ति केली उद्धवें । जडजीवें तरावया ॥ १२ 
॥</p>
<p>धेनूच्या ठायीं क्षीर पूर्ण । परी हाता न ये वत्सेंवीण 
।</p>
<p>तेवीं श्रीकृष्णाचें पूर्ण ज्ञान । उद्धवें जाण 
प्रगट केलें ॥ १३ ॥</p>
<p>कृष्णोद्धवसंवादकथन । तें अतिशयें ज्ञान गहन ।</p>
<p>तेथ मी अपुरतें दीन । केवीं व्याख्यान करवलें ॥ १४ 
॥</p>
<p>कृष्णोद्धवज्ञान गहन । त्याचें करावया व्याख्यान 
।</p>
<p>साह्य जाहला जनार्दन । जो सर्वीं सर्वज्ञ सर्वार्थीं 
॥ १५ ॥</p>
<p>पदपदार्थसंगतीं । ज्ञानाची परिपाकस्थिती ।</p>
<p>वैराग्ययुक्त भक्तिमुक्ती । हेही व्युत्पत्ती 
मी नेणें ॥ १६ ॥</p>
<p>माझें जें कां मीपण । तेंही जाहला जनार्दन ।</p>
<p>तेव्हां पदपदार्थव्याख्यान । कर्ता जाण तो एक ॥ 
१७ ॥</p>
<p>तो एका एकपणाचेनि भावें । ऐक्यता फावली स्वभावें 
।</p>
<p>‘एकाजनर्दन’ येणें नांवें । हा ग्रंथ देवें विस्तारिला 
॥ १८ ॥</p>
<p>माझे बुद्धीचीही बुद्धी । जनार्दन जाहला अर्थवबोधीं 
।</p>
<p>कवित्वयुक्ती-पदबंधी । वदता त्रिशुद्धी जनार्दन 
॥ १९ ॥</p>
<p>माझें नामरूप कर्म गुण । मूळीं पाहतां मिथ्या जाण 
।</p>
<p>परी तेंही जाहला जनार्दन । ऐसे एकपण पढियंतें ॥ १०२० 
॥</p>
<p>नांवे भावें एकपण । यालागीं तुष्टला जनार्दन ।</p>
<p>तेणें माझ्या नांवा‌ऐसें जाण । जगीं एकपण प्रकाशिलें 
॥ २१ ॥</p>
<p>‘एका’ या नामाचें कौतुक । पढिये जनार्दनासी आत्यंतिक 
।</p>
<p>तेणें तो मजशीं जाहला एक । ‘मी तूं’ देख म्हणतांही 
॥ २२ ॥</p>
<p>‘एका’ या नांवाचें कौतुक । जनार्दनासी ऐसें देख 
।</p>
<p>एकत्वीं प्रकशी अनेक । अनेकीं एक अविकारी ॥ २३ ॥</p>
<p>नांवें एक भावें एक । त्यासी देवाचें सर्वदा ऐक्य 
।</p>
<p>मग देखतां एकानेक । भिन्नत्व देख असेना ॥ २४ ॥</p>
<p>ह्‌ं एकत्व जंव न ये हाता । तंव न लाभे देवाची प्रसन्नता 
।</p>
<p>एकत्वावांचूनि सर्वथा । अकर्तात्मत कळेना ॥ २५ 
॥</p>
<p>जंव कर्तव्याचा अहंभावो । तंव सर्वथा न भेटे देवो 
।</p>
<p>अहंपाशीं बद्धतेशी ठावो । मुक्तता पहा हो तत्त्यागें 
॥ २६ ॥</p>
<p>नामरूपा एकपण । हेंचि माझें अनुष्ठान ।</p>
<p>तेणें तुष्टला जनार्दन । माझें कीपण तोचि जाहला 
॥ २७ ॥</p>
<p>जेवीं बाहुल्यांचें खेळणें । तेथ रुसणें आणि संतोषणें 
।</p>
<p>हें खेळवित्याचें करणें । बाहुली नेणे तो अर्थ ॥ 
२८ ॥</p>
<p>तेवीं माझेनि नांवें कविता । करून जनार्दन जाहला 
वक्ता ।</p>
<p>यालागीं हे ग्रंथकथा । साधुसंतां पढियंती ॥ २९ ॥
</p>
<p>देह‍अहंता ग्रंथ करितां । एकही वोवी न ये हाता ।</p>
<p>येथ जनार्दन जाहला वक्ता । ग्रंथ ग्रंथार्था तेणें 
आला ॥ १०३० ॥</p>
<p>देखोनि मराठी गोठी । न म्हणावी वृथा चावटी ।</p>
<p>पहावी निजबोधकसवटी । निजात्मदृष्टीं सज्जनीं ॥ 
३१ ॥</p>
<p>संस्कृत वंद्य प्राकृत निंद्य । हे बोल काय होती 
शुद्ध ।</p>
<p>हाही अभिमानवाद । अहंता बंध परमार्थीं ॥ ३२ ॥</p>
<p>मोलें भूमि खणितां वैरागरीं । अवचटें अनर्ध्यरत्न 
लाभे करीं ।</p>
<p>तें र्त्न सांपडल्या केरीं । काय चतुरीं उपेक्षा 
॥ ३३ ॥</p>
<p>तेवीं संस्कृत आटाटी । करीतां परमार्थीं नव्हे 
भेटी ।</p>
<p>तेचि जोडल्या मराठीसाठीं । तेथ घालिती मिठी सज्ञान 
॥ ३४ ॥</p>
<p>चकोरां चंद्रामृतप्राशन । वायसां तेथें पडे लंघन 
।</p>
<p>तेवीं हा महाराष्ट्र ग्रंथ जाण । फळाफळपण ज्ञानाज्ञानें 
॥ ३५ ॥</p>
<p>देवासी नाहीं भाषाभिमान । संस्कृत प्राकृत दोनी 
समान ।</p>
<p>ज्या भाषा केलें ब्रह्मकथन । त्या भाषां श्रीकृष्ण 
संतोषे ॥ ३६ ॥</p>
<p>साजुक आणि सुकलीं । सुवर्णसुमनीं नाहीं चाली ।</p>
<p>तेवीं संस्कृत प्राकृत बोली । ब्रह्मकथेंने आली 
समत्वा ॥ ३७ ॥</p>
<p>संस्कृत भाषा निंदा केली । तरी ते काय पावन जाहली 
।</p>
<p>प्राकृत भाषा हरिकथा केली । ते वृथा गेली म्हणवेना 
॥ ३८ ॥</p>
<p>जंव जंव दृढ भाषा‌अभिमान । तंव तंव वक्त्यासी बाधक 
पूर्ण ।</p>
<p>ज्या भाषा केलें ब्रह्मकथन । ते होय पावन हरिचरणीं 
॥ ३९ ॥</p>
<p>माझी मराठी भाषा उघडी । परी परब्रह्मेंसीं फळली 
गाढी ।</p>
<p>जे जनार्दनें लविली गोडी । ते चवी सोडी ग्रंथार्थ 
॥ १०४० ॥</p>
<p>जे ननार्दनकवितावाडी । ब्रह्मरसें रसाळ गाढी ।</p>
<p>संतसज्जन जाणती गोडी । यालागीं जोडी जोडिला ग्रंथ 
॥ ४१ ॥</p>
<p>उद्धवव्याजें स्वयें श्रीकृष्ण । वदला पूर्ण ब्रह्मज्ञान 
।</p>
<p>येणें छेदूनि भवबंधन । दीनजन तरावया ॥ ४२ ॥</p>
<p>तो हा एकाद्शा‌ऐसा ग्रंथ । जेथ ठाकठोक परमार्थ ।
</p>
<p>येणें महाकवि समस्त । निजहितार्थ पावले ॥ ४३ ॥</p>
<p>पक्क फळीं शुक झेंपावे । तेथ मुंगीही जा‍ऊनि पावे 
।</p>
<p>तेवीं महाकवींचे घे‌ऊनि मागोवे । मीही पावें प्राकृत 
॥ ४४ ॥</p>
<p>महारायाच्या ताटापाशीं । रिगमु नाहीं समर्थांसी 
।</p>
<p>तेथें सुखें बैसे माशी । तेवीं हा आम्हांसी प्राकृत 
ग्रंथ ॥ ४५ ॥</p>
<p>भोजनीं धरोनि बापाचा हात । गोड तें आधीं बाळक खात 
।</p>
<p>तेवीं हा महाकवींच्या अनुभवांत । प्राकृतें परमार्थ 
मीही लाभें ॥ ४६ ॥</p>
<p>मी लाधलों सद्‌गुरुचरण । तेणें हें चालिलें निरूपण 
।</p>
<p>बाप कृपाळु जनार्दन । ग्रंथ संपूर्ण तेणें केला 
॥ ४७ ॥</p>
<p>म्हणाल पूर्ण जाहला परमार्थ । पुढें आहे महा‌अनर्थ 
।</p>
<p>तैसा नव्हे गुह्यज्ञानर्थ । स्वयें श्रीकृष्णनाथ 
दावील ॥ ४८ ॥</p>
<p>माता पिता स्त्री पुत्र जन । जाती गोत सुह्रुद सज्जन 
।</p>
<p>सकळ कुळासी येतां मरण । ममता श्रीकृष्ण कदा न धरी 
॥ ४९ ॥</p>
<p>कृष्ण‍आज्ञा काळ वंदी माथां । एवढी हातीं असतां 
सत्ता ।</p>
<p>तरी कुळरक्षणाची ममता । श्रीकृष्णनाथा असेना ॥ 
१०५० ॥</p>
<p>ज्यासी देहीं निरभिमानता । ज्यासीं बाधीना कुळाची 
ममता ।</p>
<p>ते देहींची निरहंकारता । श्रीकृष्ण आतां स्वांगें 
दावी ॥ ५१ ॥</p>
<p>तें ज्ञानपरिपाकनिर्वाण । अतिगोडीचें निरूपण ।
</p>
<p>पुढिलें दों अध्यायीं जाण । श्रीशुक आपण सांगेल 
॥ ५२ ॥</p>
<p>ते ज्ञानगुह्य निजकथा । जनार्दनकॄपा तत्त्वतां 
।</p>
<p>एका जनार्दन वक्ता । अवधान श्रोतां मज द्यावें ॥ 
५३ ॥</p>
<p>जेथ संत अवधान देती । ते कथा वोढवे परमार्थीं ।</p>
<p>एका जनार्दनीं विनंती । अवधान ग्रंथार्थीं मज द्यावें 
॥ १०५४ ॥</p>
<blockquote>
<p><br/></p>

<p>इति श्रीमद्‍भागवते महापुराणे एकादशस्कंधे भगवदुद्धवसंवादे 
एकाकारटीकायां</p>
<p>परमार्थप्राप्तीसुगमोपायकथनोद्धवबदरिकाश्रमप्रवेशो 
नाम एकोनत्रिंशोऽध्यायः ॥ २९ ॥</p>
<p>श्रीकृष्णार्पणमस्तु ॥ श्लोक ॥ ४९ ॥ ओव्या ॥ १०५४ 
॥</p>
<p><br/></p>

</blockquote>


</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

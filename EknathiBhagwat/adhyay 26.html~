<!DOCTYPE html>
<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:42 GMT -->
<head>

  <meta charset="utf-8">
  <meta name="viewport" content="width=device-width, initial-scale=1">
  <link rel="stylesheet" href="http://maxcdn.bootstrapcdn.com/bootstrap/3.3.6/css/bootstrap.min.css">
  <script src="https://ajax.googleapis.com/ajax/libs/jquery/1.12.0/jquery.min.js"></script>
  <script src="http://maxcdn.bootstrapcdn.com/bootstrap/3.3.6/js/bootstrap.min.js"></script>
  <link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
  <link rel="stylesheet" type="text/css" media="print" href="style_print.css">
  <link rel="stylesheet" type="text/css" media="screen" href="style_print.css">

</head>
<body>
<article>
<h1>॥ श्री एकनाथी भागवत ॥ </h1>

<p><br/></p>
<h2>अध्याय सव्विसावा</h2>
<p><br/></p>
<section>
<p>श्रीगणेशाय नमः ॥ श्रीकृष्णाय नमः ॥</p>
</section>
<section>
<p>ॐ नमो देव जगन्मोहन । मोहिनेमोहना आद्यकारण ।</p>
<p>कार्यकारणातीत चिद्धन । जय जनार्दन जगद्गुरू ॥ 
१ ॥</p>
</section>
<section>
<p>जगासी पडे मायामोहन । तें तूं निर्दळिसी ज्ञानघन 
।</p>
<p>जगीं जगद्रूप जनार्दन । कृपाळू पूर्ण दीनांचा ॥ 
२ ॥</p>
</section>
<section>
<p>दीनासी देवमाया स्त्रीरूपें । भुलवी हावभावखटाटोपें 
।</p>
<p>तें स्त्रीमोहादि मोहक रूपें । जनार्दनकृपें निर्दळिती 
॥ ३ ॥</p>
</section>
<section>
<p>जेथ वैराग्य वाढे संपूर्ण । तेथ जनार्दनाची कृपा 
पूर्ण ।</p>
<p>वैराग्य तेथ ब्रह्मज्ञान । सहजें जाण ठसावे ॥ ४ ॥</p>
</section>
<section>
<p>जीव सहजें ब्रह्मचि आहे । तो मायागुणें जीवत्व वाहे 
।</p>
<p>जेवीं भद्रीं जिजेलेनि रायें । तो स्वप्नींचें 
लाहे रंकत्व ॥ ५ ॥</p>
</section>
<section>
<p>त्यासी राजपदा यावया जाण । सेवक करिती थापटण ।</p>
<p>तेवीं वैराग्य निर्दळी त्रिगुण । जीवा ब्रह्मपण 
स्वयंभचि ॥ ६ ॥</p>
</section>
<section>
<p>ऐसें स्वयंभ जोडल्या ब्रम्ह पूर्ण । तेव्हा स्त्री 
पुरुष हें मिथ्या ज्ञान ।</p>
<p>मृषा दृश्याचें दृश्यभान भोग्यभोक्तेपण असेना 
॥ ७ ॥</p>
</section>
<section>
<p>असो साधकासी देवमाया । स्त्रीरूपें ये भुलवावया 
।</p>
<p>तेथ स्मरतां भावें गुरुराया । जाय विलया स्त्रीबाधू 
॥ ८ ॥</p>
</section>
<section>
<p>सद्गुरूचें निजनाम एक । निवारी बाधा महादोख ।</p>
<p>वैराग्य उपजवी अलोलिक । तेणें होय निजसुख साधकां 
॥ ९ ॥</p>
</section>
<section>
<p>निर्विशेष निजसुखदाता । आम्हां सद्गुरूचि तत्त्वतां 
।</p>
<p>त्याचे चरणीं ठेवितां माथा । सुखसंपन्नता साधकां 
॥ १० ॥</p>
</section>
<section>
<p>संत साधकांची निजमा‌उली । शांति निजसुखाची सा‌उली 
।</p>
<p>जनार्दनकृपेच्या पा‌उलीं । कथा चालिली यथार्थ ॥ 
११ ॥</p>
</section>
<section>
<p>हाता आलिया निजनिर्गुण । साधक होती सुखसंपन्न ।
</p>
<p>तदर्थ करावें माझें भजन । हें बोलिला श्रीकृष्ण 
पंचविसावां ॥ १२ ॥</p>
</section>
<section>
<p>भावें करितां भगवद्भजन । देव दारारूपें करिती विघ्न 
।</p>
<p>तें निर्दळावया जाण । माझें नामस्मरण करावें ॥ १३ 
॥</p>
</section>
<section>
<p>अच्युत हें स्मरतां नाम । प्रतापें निर्दळी कर्माकर्म 
।</p>
<p>सकळ पातकें करी भस्म । दाटुगें नाम हरीचें ॥ १४ ॥</p>
</section>
<section>
<p>नामें हो‌इजे विरक्त । नामें निर्मळ होय चित्त ।
</p>
<p>नामें सधे गुणातीत । नामें निर्मुक्त भवपाश ॥ १५ 
॥</p>
</section>
<section>
<p>नामीं लोलिंगत चित्त । भवभय रिघों न शके तेथ ।</p>
<p>नामीं विश्वास ऐसा जेथ । भगवंत तेथ तुष्टला ॥ १६ 
॥</p>
</section>
<section>
<p>दुष्टसंगें विष्यासक्त । जरी झाला लोलिंगत ।</p>
<p>अनुताप उपजलिया तेथ । होय विरक्त क्षणार्धें ॥ १७ 
॥</p>
</section>
<section>
<p>महादोषासी प्रायश्चित्त । केवळ अनुताप निश्चित 
।</p>
<p>अनुतापेंवीण प्रायश्चित्त । जाण एथ विटंबू ॥ १८ 
॥</p>
</section>
<section>
<p>अनुतापा‌एवढा सखा । जगीं आणिक नाहीं लोकां ।</p>
<p>धडाडिल्या अनुताप देखा । सकळ पातकां निर्दळी ॥ १९ 
॥</p>
</section>
<section>
<p>अनुतापा चढलिया हात । क्षणार्धें करी विरक्त ।</p>
<p>येचि अर्थीं ऐलगीत । हरि सांगत उद्धवा ॥ २० ॥</p>
</section>
<section>
<p>सव्विसाव्या अध्यायीं येथ । विषयासक्त ज्याचें 
चित्त ।</p>
<p>त्यासी व्हावया विरक्त । ऐलगीतप्रस्तावो ॥ २१ ॥
</p>
</section>
<blockquote>
<section>
<p><br/></p>

<cite><p>श्रीभगवानुवाच </p></cite>
<p>मल्लक्षणमिमं कायं लब्ध्वा मद्धर्म आस्थितः ।</p>
<p>आनन्दं परमात्मानमात्मस्थं समुपैति माम्‌ ॥ १ ॥</p>
<p><br/></p>
</section>
</blockquote>
<section>


<p>ब्रह्म लक्षिजे परिपूर्ण । हेंचि कायेचें मुख्य 
लक्षण ।</p>
<p>तें हें मानवी शरीर जाण । परम पावन तिहीं लोकीं ॥ 
२२ ॥</p>
</section>
<section>
<p>मनुष्यदेहीं अधर्म । करितां नातुडे परब्रह्म ।</p>
<p>तेथ करावे भागवतधर्म । जे कां परम पावन ॥ २३ ॥</p>
</section>
<section>
<p>भागवतधर्में करितां भक्ती । निर्मळ होय चित्तवृत्ती 
।</p>
<p>जीव तोचि ब्रह्म निश्चितीं । ऐशी शुद्ध स्फूर्ती 
ठसावे ॥ २४ ॥</p>
</section>
<section>
<p>ठसावल्या ब्रह्मस्फूर्ती । होय स्वानंदाची अवाप्ती 
।</p>
<p>तेणें परमानंदीं लीन होती । हे शुद्धप्राप्ती पैं 
माझी ॥ २५ ॥</p>
</section>
<section>
<p>माझिये प्राप्तीचें लक्षण । देहीं असतां वर्तमान 
।</p>
<p>सर्वथा नाहीं विषयस्फुरण । तेंचि निरूपण हरि सांगे 
॥ २६ ॥</p>
</section>
<blockquote>
<section>
<p><br/></p>

<p>गुणमय्या जीवयोन्या विमुक्तो ज्ञाननिष्ठया ।</p>
<p>गुणेषु मायामात्रेषु दृश्यमानेष्ववस्तुतः ।</p>
<p>वर्तमानोऽपि न पुमान्‌ युज्यतेऽवस्तुभिर्गणैः 
॥ २ ॥</p>
<p><br/></p>
</section>
</blockquote>
<section>


<p>जे मूळ अज्ञानाची खाणी । जे संसारप्रवाहाची श्रेणी 
।</p>
<p>जे तिहीं गुणांची जननी । माया राणी अनादि ॥ २७ ॥</p>
</section>
<section>
<p>मायागुणयोगें पहा हो । सोळा कळांचा संभवो ।</p>
<p>तो वासनात्मक लिंगदेहो । जीवासी पहा हो दृढ झाला 
॥ २८ ॥</p>
</section>
<section>
<p>ज्या लिंगदेहाचिये प्राप्ती । भोगी नाना सुखदुःखसंपत्ती 
।</p>
<p>पडे स्वर्गनरक‍आवर्तीं । मिथ्यामरनपंक्ती स्वयें 
सोशी ॥ २९॥</p>
</section>
<section>
<p>वंध्यापुत्राचा घराचार । तैसा जीवासी संसार ।</p>
<p>देहाभिमानें केला थोर । अपरंपार अनिवार्य ॥ ३० ॥</p>
</section>
<section>
<p>तेथ गुरुवाक्यें ज्ञानानुभावो । पाहतां मायेचा 
अभावो ।</p>
<p>लिंगदेह झाला वावो । जीवा जीवभावो तो मिथ्या ॥ ३१ 
॥</p>
</section>
<section>
<p>जेवीं उगवलिया गभस्ती । अंधारेंसीं हारपे राती 
।</p>
<p>तेवीं गुरुवाक्यें ज्ञानप्राप्ती । मायेची स्थिती 
मावळे ॥ ३२ ॥</p>
</section>
<section>
<p>एवं नासल्या गुणविकार । जीवन्मुक्त होती नर ।</p>
<p>जेवीं कां कुलालचक्र । भंवे साचार पूर्वभ्रमणें 
॥ ३३ ॥</p>
</section>
<section>
<p>तेवीं प्रारब्धशेषवृत्तीं । ज्ञाते निजदेहीं वर्तती 
।</p>
<p>वर्ततांही देहस्थिती । देह‍अहंकृती असेना ॥ ३४ 
॥</p>
</section>
<section>
<p>जेवीं कां छाया आपुली । कोणीं गांजिली ना पूजिली 
।</p>
<p>परी कळवळ्याची न ये भुली । तेवीं देहींची चाली सज्ञाना 
॥ ३५ ॥</p>
</section>
<section>
<p>तो देहाचेनि दैवमेळें । जरी विषयांमाजीं लोळे ।
</p>
<p>परी विकाराचेनि विटाळें । वृत्ति न मैळे अणुमात्र 
॥ ३६ ॥</p>
</section>
<section>
<p>त्यासी विषयांचें दर्शन । समूळत्वें मिथ्या जाण 
।</p>
<p>करितां मृगजळाचें पान । करा वोलेपण बाधीना ॥ ३७ ॥</p>
</section>
<section>
<p>गगनकमळांचा आमोद । जैं भ्रमर सेवी सुगंध ।</p>
<p>तैं सज्ञाना विषयसंबंध । निजांगीं बाध लागतां ॥ 
३८ ॥</p>
</section>
<section>
<p>असो अतर्क्य मुक्तांची स्थिती । परी मुमुक्षांलागीं 
श्रीपती ।</p>
<p>नियमाची यथानिगुती । निजात्मप्राप्तीलागीं सांगे 
॥ ३९ ॥</p>
</section>
<blockquote>
<section>
<p><br/></p>

<p>सङ्ग न कुर्यादसतां शिश्नोदरतृपां क्वचित्‌ ।</p>
<p>तस्यानुगस्तमस्यन्धे पतत्यन्धानुगान्धवत्‌ ॥ 
३ ॥</p>
<p><br/></p>
</section>
</blockquote>
<section>


<p>शिश्नोदरार्थ आसक्त । स्वधर्मत्यागें अधर्मरत 
।</p>
<p>ऐसे जे विषयासक्त । ते जाण निश्चित असाधू ॥ ४० ॥</p>
</section>
<section>
<p>ऐसे जे असाधू जन । त्यांसीं सर्वथा आपण ।</p>
<p>संगती न करावी जाण । कायावाचामनःपूर्वक ॥ ४१ ॥</p>
</section>
<section>
<p>वोढाळेचे संगतीं पाहें । क्षणभरीं गेलिया धर्मगाये 
।</p>
<p>त्या क्षणसाठीं पाहें । लोढणें वाहे निरंतर ॥ ४२ 
॥</p>
</section>
<section>
<p>यालागीं दुर्जनाची संगती । क्षणार्धें पाडी अनर्थीं 
।</p>
<p>मुमुक्षीं ऐशियाप्रती । अणुमात्र वस्ती न वाचावें 
॥ ४३ ॥</p>
</section>
<section>
<p>लोहाराची आगिठी जैसी । सहजें पोळी भलत्यासी ।</p>
<p>दुर्जनाची संगति तैशी । पाडीं अपभ्रंशीं भाविकां 
॥ ४४ ॥</p>
</section>
<section>
<p>अवचटें असाधुसंगती । जोडल्या वाढे विषयासक्ती ।
</p>
<p>तेणें उठी अधर्मरती । विवेक-स्फूर्तिघातक ॥ ४५ ॥</p>
</section>
<section>
<p>मावळल्या विवेकवृत्ती । अंध होय ज्ञानस्फूर्ती 
।</p>
<p>आपण आपली न देखे गते । जेवीं आभाळीं राती अंवसेची 
॥ ४६ ॥</p>
</section>
<section>
<p>जेवीं अंधें अंध धरिल्या हातीं । दोघां पतन महागर्ती 
।</p>
<p>तेवीं अविवेकाचिया स्थितीं । अंधतमा जाती विषयांध 
॥ ४७ ॥</p>
</section>
<section>
<p>कुसंगाचा जो सांगत । तेणें वोढवें नरकपात ।</p>
<p>अनुताप सोडविता तेथ । तें ‘ऐलगीत’ हरि सांगे ॥ ४८ 
॥</p>
</section>
<blockquote>
<section>
<p><br/></p>

<p>ऐलः सम्राडिमां गाथामगायत बृहच्छ्रवाः ।</p>
<p>उर्वशीविरहान्मुह्यन्निर्विण्णः शोकसंयमे ॥ ४ 
॥</p>
<p><br/></p>
</section>
</blockquote>
<section>


<p>समुद्रवलयांकित क्षिती । सकळ रायांचा राजपती ।</p>
<p>पुरूरवा चक्रवर्ती । ज्याचे ख्याती पुराणीं ॥ ४९ 
॥</p>
</section>
<section>
<p>तेज प्रभाव महाशौर्य । उचित वदान्य गांभीर्य ।</p>
<p>महिमा महती अतिवीर्य । धर्मधैर्य पुरूरवा ॥ ५० ॥</p>
</section>
<section>
<p>राजधर्माचिया नीतीं । स्वधर्में प्रतिपाळी क्षिती 
।</p>
<p>ब्राह्मण तितुका ब्रह्ममूर्ती । हा भाव निश्चितीं 
रायाचा ॥ ५१ ॥</p>
</section>
<section>
<p>प्राणान्तेंही आपण्‌ । न करी ब्राह्मणहेळपण ।</p>
<p>गा‌ईलागीं वेंची प्राण । करी संरक्षण दीनाचें ॥ 
५२ ॥</p>
</section>
<section>
<p>ऐसा धार्मिक ऐल-चक्रवर्ती । तोही उर्वशीचे आसक्तीं 
।</p>
<p>भुलोनि ठेला भूपती । निजात्मगती विसरला ॥ ५३ ॥</p>
</section>
<section>
<p>तेणें अनुतापें गा‌इली गाथा । ते तुज मी सांगेन आतां 
।</p>
<p>परी त्याची पूर्वकथा । कामासक्तता ते ऐक ॥ ५४ ॥</p>
</section>
<section>
<p>विसरोनि निजमत्त्वासी । अतिदीन झाला वेश्येसी ।
</p>
<p>काम पिसें लावी मनुष्यासी । तें ऐल-इतिहासीं हरि 
सांगे ॥ ५५ ॥</p>
</section>
<section>
<p>ऐल-उर्वशीकामासक्ती । सवेंचि अनुतापें विरक्ती 
।</p>
<p>हे कथा बोलिली वेदोक्तीं । तेचि यदुपति स्वयें सांगे 
॥ ५६ ॥</p>
</section>
<section>
<p>उर्वशीपुरूरव्याचा संबंध । नवम स्कंधीं असे विशद 
।</p>
<p>तेणें जाणोनियां गोविंद । एथ कथा‌अनुवाद न करीच 
॥ ५७ ॥</p>
</section>
<section>
<p>पूर्वकथासंबंधः ॥</p>
</section>
<section>
<p>उर्वशी स्वर्गभूषण । नारायणें धाडिली आपण ।</p>
<p>तो उर्वशीसी गर्व पूर्ण । श्रेष्ठपण मानूनी ॥ ५८ 
॥</p>
</section>
<section>
<p>तया गर्वाचिये स्थिती । ताल चुकली नृत्यगतीं ।</p>
<p>तेणें ब्रह्मशापाची प्राप्ती । तुज मानवी भोगिती 
भूतळीं ॥ ५९ ॥</p>
</section>
<section>
<p>उच्छाय मागतां तिसी । ब्रह्मा सांगे तियेपाशीं 
।</p>
<p>नग्न देखिल्या पुरूरव्यासी । स्वर्गा येसी मेषप्रसंगें 
॥ ६० ॥</p>
</section>
<section>
<p>ऐशा लाहोनि शापासी । भूतळा आली उर्वशी ।</p>
<p>देखोनि तिचिया स्वरूपासी । पुरूरवा तिसी भूलला 
॥ ६१ ॥</p>
</section>
<section>
<p>विसरोनि आपुली महती । वश्य झाला वेश्येप्रती ।</p>
<p>रूपा भुलला भूपती । विचारस्फूर्ती विसरला ॥ ६२ ॥</p>
</section>
<section>
<p>नग्न देखिल्या रायासी । सांडूनि जावें उर्वशीं 
।</p>
<p>ऐशी भाक दे‌ऊनि तिसी । निजभोगासी आणीली ॥ ६३ ॥</p>
</section>
<section>
<p>तिणें आपुलिया उच्छापासी । आणिलें दोघां एडक्यांसी 
।</p>
<p>पुत्रस्नेहें पाळावें त्यांसी । तेविखीं दिधलें 
रायें ॥ ६४ ॥</p>
</section>
<section>
<p>ते उर्वशीच्या कामप्राप्ती । अतिशयें वाढली कामासक्ती 
।</p>
<p>तो नेणे उदयास्त-दिवसराती । ऐशा अमित तिथी लोटल्या 
॥ ६५ ॥</p>
</section>
<section>
<p>भोगितां उर्वशीकाम । विसरला स्वधर्मकर्म ।</p>
<p>विसरला नित्यनेम । कामसंभ्रम वाढला ॥ ६६ ॥</p>
</section>
<section>
<p>तेथ मेषरूपें दोघे जण । झाले अश्विनीकुमार आपण ।
</p>
<p>उर्वशीभोगक्षया कारण । इंद्रें जाण पाठविले ॥ ६७ 
॥</p>
</section>
<section>
<p>पुरूरव्याचा भोगप्रांतीं उर्वशी न्यावया स्वर्गाप्रती 
।</p>
<p>दोनी फडके चोर नेती । मध्यरातीं मेमात ॥ ६८ ॥</p>
</section>
<section>
<p>ऐकोनि मेषांच्या शब्दासी । दुःखें हडबडली उर्वशी 
।</p>
<p>रागें निर्भर्त्सी रायासी । नपुंसक होसी तूं एक 
॥ ६९ ॥</p>
</section>
<section>
<p>वृथा वल्गसी पुरुषबळें । चोरें नेलीं माझीं बाळें 
।</p>
<p>जळो तुझें तोंड काळें । म्हणोनि कपाळें ते पिटी ॥ 
७० ॥</p>
</section>
<section>
<p>ऐकोनि स्त्रियेचा शोक थोरु । शस्त्र घे‌ऊनि सत्वरु 
।</p>
<p>विद्युल्लता झळकली थोर । तंव नग्न शरीर रायाचें 
॥ ७२ ॥</p>
</section>
<section>
<p>नग्न देखोनि रायासी । सांडूनि निघाली उर्वशी ।</p>
<p>तिचोनि वियोगें मानसीं । अतिशोकासी पावला ॥ ७३ ॥
</p>
</section>
<blockquote>
<section>
<p><br/></p>

<p>त्यक्त्वाऽऽत्मानं व्रजन्तीं तां नग्न उन्मत्तवन्नृपः 
।</p>
<p>विलपन्नन्वगाज्जाये घोरे तिष्ठेति विक्लवः ॥ ५ 
॥</p>
<p><br/></p>
</section>
</blockquote>
<section>


<p>पृथ्वीपरिपालानीं वरिष्ठ । स्वधर्मीं धार्मिक 
श्रेष्ठ ।</p>
<p>शत्रुदमनीं अतिसुभट । प्रतापें उद्भट महावीर ॥ 
७४ ॥</p>
</section>
<section>
<p>जाणे वेदशास्त्रविवेक । ज्यासी वंदिती सकळ लोक 
।</p>
<p>तोही वेश्येचा केवळ रंक । झाला देख निजांगें ॥ ७५ 
॥</p>
</section>
<section>
<p>सुरां असुरां न खालवी मान । जो अल्पही न साहे अपमान 
।</p>
<p>तो वेश्येलागीं झाला दीन । निजसन्मान विसरोनी ॥ 
७६ ॥</p>
</section>
<section>
<p>उर्वशी जातां देखोनि दिठीं । नग्न उन्मत्त उठा‌उठीं 
।</p>
<p>रडत पडत लागे पाठीं । स्फुंदतां पोटीं श्वास न रिघे 
॥ ७७ ॥</p>
</section>
<section>
<p>डोळेभरी पाहूं दे दिठीं । सांगेन जीवींच्या गुह्य 
गोष्टी ।</p>
<p>प्राण रिघों पाहे उठा‌उठी । क्षणभर भेटी न देतां 
॥ ७८ ॥</p>
</section>
<section>
<p>आपुल्या पूर्वजांची आण । कदा नुल्लंघीं तुझें वचन 
।</p>
<p>सत्य मानीं माझें प्रमान तुज काय कारण रुसावया ॥ 
७९ ॥</p>
</section>
<section>
<p>तुज चालतां अवलाहीं । झणीं खडे रुततील पायीं ।</p>
<p>तुज जाणें कोणे ठायीं । तरी सवें मीही ये‍ईन ॥ ८० 
॥</p>
</section>
<section>
<p>जा‌ऊं नको उभी राहें । परतोनी मजकडे पाहें ।</p>
<p>म्हणोनि धरूं धांवे पाये । तंव ते जाये उपेक्षुनी 
॥ ८१ ॥</p>
</section>
<section>
<p>ज्यासी राजे मुकुटमणी । सदा येती लोटांगणीं ।</p>
<p>तो लागे वेश्येचे चरणीं । बाप करणी कामाची ॥ ८२ ॥</p>
</section>
<section>
<p>तुझी मज अति कळवळ । तुजलागीं मन माझें कोमळ ।</p>
<p>तूं कठिण झालीस केवळ । कोप प्रबळ कां धरिला ॥ ८३ ॥</p>
</section>
<section>
<p>यापरी रायाचें चित्त । विरहातुर शोकाकुलित ।</p>
<p>अतिशयें ग्लानियुक्त । ते ग्लानि सांगत श्रीकृष्ण 
॥ ८४ ॥</p>
</section>
<blockquote>
<section>
<p><br/></p>

<p>कामानतृप्तोऽनुजुषन्‌ क्षुल्लकान्वर्षयामिनीः 
।</p>
<p>न वेद यान्तीर्नायान्तीरुर्वश्याकृष्टचेतनः ॥ ६ ॥</p>
<p><br/></p>
</section>
</blockquote>
<section>


<p>उर्वशीकामीं कामासक्त । एकाग्र झालें रायाचें चित्त 
।</p>
<p>नेणे सूर्याचें गतागत । केला भ्रांत कंदर्पें ॥ 
८५ ॥</p>
</section>
<section>
<p>भोगिलीचि कामिनी । भोगितांही अनुदिनीं ।</p>
<p>अधिक प्रेम वाढलें मनीं । ऐसा तिजलागूनी आसक्त ॥ 
८६ ॥</p>
</section>
<section>
<p>भोगितां उर्वशीकामासी । नेणे दिवसमासवर्षांसी 
।</p>
<p>व्ययो झाला आयुष्यासी । हेंही त्यासी स्मरेना ॥ 
८७ ॥</p>
</section>
<section>
<p>जेवीं अग्निमाजीं घृत पडे । तंव तंव ज्वाळा अधिक 
वाढे ।</p>
<p>तेवीं कांता भोगितां वाडेंकोडें । काम पुढें थोरावे 
॥ ८८ ॥</p>
</section>
<section>
<p>विचारितां स्त्रीकामासी । अतितुच्छत्व दिसे त्यासी 
।</p>
<p>तोही भोगितां अहर्निशीं । विरक्ती रायासी नुपजेचि 
॥ ८९ ॥</p>
</section>
<section>
<p>प्रीति गुंतली उर्वशीसीं । अतिग्लानी करितां तिसी 
।</p>
<p>परतोनि न येचि रायापाशीं । निघे वेगेंसीं सांडूनि 
॥ ९० ॥</p>
</section>
<section>
<p>उर्वशी न देखूनि पुढें । राजा विरहें मूर्च्छित 
पडे ।</p>
<p>पाहों धांवे इकडेतिकडे । आक्रोशें रडे अतिदुःखी 
॥ ९१ ॥</p>
</section>
<section>
<p>अटण करितां दाही दिशीं । अवचटें आला कुरुक्षेत्रासी 
।</p>
<p>तंव अंतरिक्षीं उर्वशी । देखे दृष्टीसी नृपनाथ 
॥ ९२ ॥</p>
</section>
<section>
<p>देखोनि म्हणे धांव पाव । मजलागीं दे कां वेगीं खेंव 
।</p>
<p>येरी म्हणे मूढभाव । सांडीं सर्व विषयांधा ॥ ९३ ॥</p>
</section>
<section>
<p>आम्हां स्त्रियांची आसक्ती । कदा धड नव्हे गा भूपती 
।</p>
<p>सदा स्त्रियांची दुष्ट जाती । जाण निश्चितीं महराजा 
॥ ९४ ॥</p>
</section>
<section>
<p>विशेषें आम्ही स्वैरिणी । स्वेच्छा परपुरुषगामिनी 
।</p>
<p>आमुचा विश्वास मनीं । झणीं न मानीं नृपनाथा ॥ ९५ 
॥</p>
</section>
<section>
<p>आम्हां प्रमदांच्या संगतीं । राया ठकले नेणों किती 
।</p>
<p>आतां सांडूनि आमची आसक्ती । हो‌ईं परमार्थीं विरक्त 
॥ ९६ ॥</p>
</section>
<section>
<p>बहु काळ भोगितां माझा भोग । अद्यापि नुपजे तुज विराग 
।</p>
<p>कामासक्ति सांडूनि साङ्ग । साधीं चांग निजस्वार्थ 
॥ ९७ ॥</p>
</section>
<section>
<p>राजा ग्लानि करी अनेग । एकवेळ निजांगें अंग ।</p>
<p>मज दे‍ई अंगसंग । सुखसंभोग भामिनी ॥ ९८ ॥</p>
</section>
<section>
<p>निलाग देखोनि ग्लानीसी । कृपेनें द्रवली उर्वशी 
।</p>
<p>मग ते आपुल्या पूर्व वृत्तांतासी । रायापाशीं निवेदी 
॥ ९९ ॥</p>
</section>
<section>
<p>मी स्वर्गांगना अतिसुरूप । मज घडला ब्रह्मशाप ।
</p>
<p>तूं महाराजा पुण्यरूप । संगें निःशाप मी झालें ॥ 
१०० ॥</p>
</section>
<section>
<p>तुझेनि संगें मी निर्धूत । शाप निस्तरले समस्त ।
</p>
<p>मज तुज संग न घडे एथ । मी असें जात स्वर्गासी ॥ १ ॥</p>
</section>
<section>
<p>ऐकोनि उर्वशीचें वचन । राजा विरहें करी रुदन ।</p>
<p>तेव्हां कळवळलें तिचें मन । त्या उपाय पूर्ण दाविला 
॥ २ ॥</p>
</section>
<section>
<p>प्रार्थूनियां गंधर्वांसी । अग्निस्थाली दिधली 
रायासी ।</p>
<p>यावरी करूनि यागासी । मज पावसी महाराजा ॥ ३ ॥</p>
</section>
<section>
<p>उर्वशीवियोगें व्यथाभूत । अग्निस्थाली उपेक्षूनि 
तेथ ।</p>
<p>राजा निजमंदिरा येत । शोकाकुलित अतिदुःखी ॥ ४ ॥</p>
</section>
<section>
<p>उर्वाशीची व्यथा रायासी । स्वप्नीं देखिलें तियेसी 
।</p>
<p>त्वरेनें पाहूं आला स्थालीसी । तंव देखे अश्वत्थासी 
शमीगर्भा ॥ ५ ॥</p>
</section>
<section>
<p>त्याच्या अरणी करूनि देख । यज्ञाग्नि पाडिला चोख 
।</p>
<p>यजूनि पावला उर्वशीलोक । कामसुखभोगेच्छा ॥ ६ ॥</p>
</section>
<section>
<p>भोग भोगितां उर्वशीसीं । विरक्ति उपजली रायासी 
।</p>
<p>तो जें बोलिला अनुतापेंसीं । तें ऐक तुजसी सांगेन 
॥ ७ ॥</p>
</section>
<section>
<p>अठरा श्लोकांचें निरूपण । राजा बोलिला आपण ।</p>
<p>आठे श्लोकीं अनुताप पूर्ण । तेंचि श्रीकृष्ण स्वयें 
सांगें ॥ ८ ॥</p>
</section>
<blockquote>
<section>
<p><br/></p>
<cite><p>ऐल उवाच</p></cite>
<p>अहो मे मोहविस्तारः कामकश्मलचेतसः ।</p>
<p>देव्या गृहीतकण्ठस्य नायुःखण्डा इमे स्मृताः ॥ ७ ॥</p>
<p><br/></p>
</section>
</blockquote>
<section>


<p>ऐलगीताचा अनुताप । नाशी अगम्यागमनपाप ।</p>
<p>करी श्रोत्यांसी निष्पाप । साधकां कंदर्प बाधीना 
॥ ९ ॥</p>
</section>
<section>
<p>जेवीं मदगज गजीसंगीं । नाना आपत्ति स्वयें भोगी 
।</p>
<p>तेवीं उर्वशीच्या संभोगीं । झाला विरागी पुरूरवा 
॥ ११० ॥</p>
</section>
<section>
<p>जो उर्वशीलागीं अनुरक्त । तोचि तिसीं झाला विरक्त 
।</p>
<p>तेणें वैराग्यें अनुतापयुक्त । स्वयें बोलत ऐलरावो 
॥ ११ ॥</p>
</section>
<section>
<p>माझ्या मोहाचा विषय्विस्तार । कामासक्त कामातुर 
।</p>
<p>कुश्चित कंदर्पाचें घर । म्यांचि साचार सेविलें 
॥ १२ ॥</p>
</section>
<section>
<p>उर्वशीकामें अति‌आसक्त । कामातुर झालें चित्त ।
</p>
<p>तेणें म्यां जोडिला अनर्थ । थितें केलें व्यर्थ 
आयुष्य ॥ १३ ॥</p>
</section>
<section>
<p>उर्वशी कंठसल्लग्न शस्त्र । आयुष्यच्छेदनीं सतेजधार 
।</p>
<p>छेदिलें आयुष्य अपार । तें मी पामर स्मरेना ॥ १४ 
॥</p>
</section>
<section>
<p>कांता‌आलिंगन विषवल्ली । म्यां कंठीं घातली सकाम 
भुलीं ।</p>
<p>तिणें आयुष्याची होळी केली । विवेक समूळी गिळिला 
॥ १५ ॥</p>
</section>
<section>
<p>कामिनीकाम‍आलिंगनीं । कंठीं पेटविला दावाग्नी 
।</p>
<p>तो धडाडिला आयुष्यवनीं । विवेक‍अवनी जाळित ॥ १६ 
॥</p>
</section>
<section>
<p>नरदेहींचें उत्तमोत्तम । अमूल्य आयुष्य केलें भस्म 
।</p>
<p>जळो जळो माझें कर्म । निंद्य अधर्म तो एक ॥ १७ ॥</p>
</section>
<section>
<p>नरदेहींच्या आयुष्यपुष्टी । साधक रिघाले वैकुंठीं 
।</p>
<p>ज्ञाते ब्रह्म होती उठा‌उठीं । तें म्यां कामासाठीं 
नाशिलें ॥ १८ ॥</p>
</section>
<blockquote>
<section>
<p><br/></p>

<p>नाहं वेदाभिनिर्मुक्तः सूर्यो वाभ्युदितोऽमुया 
।</p>
<p>मुषितो वर्षपूगानां बताहानि गतान्युत ॥ ८ ॥</p>
<p><br/></p>
</section>
</blockquote>
<section>


<p>नरदेहाचा आयुष्यक्षण । न मिळे देतां कोटी सुवर्ण 
।</p>
<p>तें म्यां नाशिलें संपूर्ण । आपणया आपण नाडिलें 
॥ १९ ॥</p>
</section>
<section>
<p>साधूंचिया निजस्वार्था । साधूनि द्यावया उगवे सविता 
।</p>
<p>निमेषोन्मेषें परमार्थ । साधक तत्त्वतां साधिती 
॥ १२० ॥</p>
</section>
<section>
<p>तोचि सविता सकामासी । आयुष्य हरी अहर्निशी ।</p>
<p>हें न कळे ज्याचें त्यासी । नरकपातसी निजमूळ ॥ २१ 
॥</p>
</section>
<section>
<p>पुढिलांची गोठी ते कायसी । मीच नाडलों उर्वशीपासीं 
।</p>
<p>ऱ्हास झाला आयुष्यासी । हे हानि कोणासी सांगावी 
॥ २२ ॥</p>
</section>
<section>
<p>जनांचिया हितासी वहिला । सूर्यो अनुदिनीं उगवला 
।</p>
<p>तें मी नेणेंचि दादुला । उर्वशीकामें भुलला उन्मत्त 
॥ २३ ॥</p>
</section>
<section>
<p>सूर्याचा उदयो अस्तमान । वर्षेही लोटल्या नाहीं 
ज्ञान ।</p>
<p>करितां उर्वशी-अधरपान । तेणें मदें संपूर्ण मातलों 
॥ २४ ॥</p>
</section>
<section>
<p>मद्यमदु उतरे दिनांतीं । धनमदु जाय निधनस्थितीं 
।</p>
<p>तारुण्यमदु जाय क्षीणशक्ती । स्त्रीमदप्राप्ती 
कदा नुतरे ॥ २५ ॥</p>
</section>
<section>
<p>नरदेहीची आयुष्यकथा । पुढती दुर्लभ न लभे हाता ।
</p>
<p>जळो हे उर्वशी देवकांता । इणेंचि तत्त्वत्तां नागविलों 
। २६ ॥</p>
</section>
<section>
<p>मी निर्भय रक्षिता सर्वांसी । त्या मज नागविलें 
उर्वशीं ।</p>
<p>हे लाज सांगों कोणापाशीं । उकसाबुकसीं स्पुंदत 
॥ २७ ॥</p>
</section>
<section>
<p>माझ्या निजहिताचा चोरू । हे उर्वशी जीवें मारूं 
।</p>
<p>सवेंचि उपजला विचारू । येथ मीचि पामरू अविवेकी ॥ 
२८ ॥</p>
</section>
<section>
<p>मग म्हणे कटकटा । सृष्टीमाजीं मी करंटा ।</p>
<p>आयुष्य नाशिलें कामचेष्टा । अपाव मोठा मज झाला ॥ 
२९ ॥</p>
</section>
<section>
<p>मग आक्रंदे अतिगर्जोनी । कामें नागविलों आयुष्य 
हरोनी ।</p>
<p>याहीहोनि आधिक हानी । पाहतां ये जनीं असेना ॥ १३० 
॥</p>
</section>
<blockquote>
<section>
<p><br/></p>

<p>अहो मे आत्मसंमोहो येनात्मा योषितां कृतः ।</p>
<p>क्रीडामृगश्चक्रवर्ती नरदेवशिखामणिः ॥ ९ ॥</p>
<p><br/></p>
</section>
</blockquote>
<section>


<p>राजे मुकुटांचे प्रतापी पूर्ण । माझ्या चरणा येती 
शरण ।</p>
<p>तो मी वेश्येचे धरीं चरण । हें निर्लज्जपण म्यां 
केलें ॥ ३१ ॥</p>
</section>
<section>
<p>मज पुरूरव्याचे आज्ञेंकरीं । राजे नाचती चराचरीं 
।</p>
<p>तो मी वेश्येचे आज्ञेवरी । श्वानाचेपरी वर्तलों 
॥ ३२ ॥</p>
</section>
<section>
<p>जैसें वानर गारुड्याचें । तैसा स्त्रियेचेनि छंदें 
नाचें ।</p>
<p>माझ्या चक्रवर्तीपणाचें । अतिनिंद्य साचें फळ झालें 
॥ ३३ ॥</p>
</section>
<section>
<p>सकळ राजे मज देती सन्मान । भूपति सदा वंदिती चरण 
।</p>
<p>तो मी झालों स्त्रिये‌आधीन । हीनदीन अतिरंक ॥ ३४ 
॥</p>
</section>
<section>
<p>राखतां स्त्रियेचा रसरंगप्रेम । पायां पडणें हें 
उचित कर्म ।</p>
<p>म्हणती ते जळो जन सकाम । हेचि धाडी परम कामाची ॥ ३५ 
॥</p>
</section>
<section>
<p>मी वलयांकित चक्रवर्ती । तोही योषिता घातलों आवर्तीं 
।</p>
<p>त्याचि आवर्ताची स्थिती । स्वमुखें भूपति अनुवादे 
॥ ३६ ॥</p>
</section>
<blockquote>
<section>
<p><br/></p>

<p>सपरिच्छदमात्मानं हित्वा तृणमिवेश्वरम्‌ ।</p>
<p>यान्तीं स्त्रियं चान्वगमं नग्न उन्मत्तवद्रुदन्‌ 
॥ १० ॥</p>
<p><br/></p>
</section>
</blockquote>
<section>


<p>केवळ साकार मायाभ्रम । यालागीं ‘प्रमदा’ स्त्रीचें 
नाम ।</p>
<p>संगें ठकिले उत्तमोत्तम । स्त्रीसंभ्रम वाढवितां 
॥ ३७ ॥</p>
</section>
<section>
<p>प्रमदा अंबरें अलंकार । हें मायेचें सोलीव सार ।
</p>
<p>एथ भुलले थोरथोर । मीही पामर स्त्रीसंगें ॥ ३८ ॥</p>
</section>
<section>
<p>माझीच मज करणी । दिसतसे दैन्यवाणी ।</p>
<p>उर्वशी वेश्या कामचारिणी । जे बहुजनीं भोगिली ॥ 
३९ ॥</p>
</section>
<section>
<p>ऐशियेच्या कामासक्तता । मी स्वर्वस्वें भुललों 
सर्वथा ।</p>
<p>ते भुललेपणाची कथा । अनुतापतां स्वयें बोले ॥ १४०॥</p>
</section>
<section>
<p>धर्मपत्नीसीं भोगितां काम । सहसा नासेना स्वधर्म 
।</p>
<p>मज वोढवलें दुष्ट कर्म । वेश्येसी परम भुललों ॥ ४१ 
॥</p>
</section>
<section>
<p>परदारा अभिलाषिती । ते अवश्य नरका जाती ।</p>
<p>मा स्वदारा-कामासक्ती । तेथही अधोगती सोडीना ॥ ४२ 
॥</p>
</section>
<section>
<p>स्त्रियां भुलविले हरिहर । स्त्रियां भुलविले ऋषीश्वर 
।</p>
<p>स्त्रियां भुलविले थोरथोर । मीही किंकर स्त्रियां 
केलों ॥ ४३ ॥</p>
</section>
<section>
<p>राज्य आणि राजवैभव । वेश्ये‌अधीन केलें सर्व ।</p>
<p>याहीहूनि केलें अपूर्व । तीलागीं जीव अर्पिला ॥ 
४४ ॥</p>
</section>
<section>
<p>मी राजवर्यां मुकुटमणे । तो दास झालों तिचे चरणीं 
।</p>
<p>बाप कंदर्पाची करणी । केलों कामिनी अधीन ॥ ४५ ॥</p>
</section>
<section>
<p>ऐशिया मज राजेश्वरातें । वेश्येनें हाणोनि लातें 
।</p>
<p>उपेक्षूनियां तृणवतें । निघाली निश्चितें सांडोनी 
॥ ४६ ॥</p>
</section>
<section>
<p>तीसी जातां देखोनियां पुढें । मी नागवा धांवें लवडसवडें 
।</p>
<p>लाज सांडोनियां रडें । तरी ते मजकडे पाहेना ॥ ४७ 
॥</p>
</section>
<section>
<p>जेवीं कां लागलें महद्भूत । नातरी पिशाच जैसें उन्मत्त 
।</p>
<p>तेवीं नागवा धांवे रडत । तरी तिचे चित्त द्रवेना 
॥ ४८ ॥</p>
</section>
<section>
<p>तरी रडत पडत अडखळत । मी निर्लज्ज तीमागें धांवत ।
</p>
<p>माझे मोहाचा अति‌अनर्थ । अपमानग्रस्त मज झाला ॥ 
४९ ॥</p>
</section>
<blockquote>
<section>
<p><br/></p>

<p>कुतस्तस्यानुभावः स्यात्तेज ईशत्वमेव वा ।</p>
<p>योऽन्वगच्छं स्त्रियं यान्तीं खरवत्पादताडितः ॥ ११ ॥</p>
<p><br/></p>
</section>
</blockquote>
<section>


<p>मी म्हत्त्वें राजराजेश्वरु । ऐसा गर्व होता अति 
दुर्धरु ।</p>
<p>तो मी वेश्येचा अनुचरु । झालों किंकरु निजांगें 
॥ १५० ॥</p>
</section>
<section>
<p>एवढाही मी राजेश्वरु । मांगे धांवें हो‍ऊनि किंकरु 
।</p>
<p>तरी ते न करी अंगीकारु । जेवीं वोसंडी खरी जैशी ॥ 
५१ ॥</p>
</section>
<section>
<p>जेवीं खरी देखोनियां खरु । धांवोनि करी अत्यादरु 
।</p>
<p>येरी उपेक्षूनि अरी मारु । अतिनिष्ठरु लातांचा 
॥ ५२ ॥</p>
</section>
<section>
<p>तिच्या लाता लागतां माथां । खरु निघेना मागुता ।
</p>
<p>त्या खरा‌ऐशी मूर्खता । माझें अंगीं सर्वथा बाणली 
॥ ५३ ॥</p>
</section>
<section>
<p>स्त्री उदास कामदृष्टीं । मीं आसक्त लागें पाठीं 
।</p>
<p>माझ्या समर्थपणाची गोठी । सांगतां पोटीं मी लाजें 
॥ ५४ ॥</p>
</section>
<section>
<p>ऐसें स्त्रीकामीं ज्याचें मन । त्याचें योग याग 
अनुष्ठान ।</p>
<p>अवघेंचि वृथा जाण । तेंचि निरूपण निरूपी ॥ ५५ ॥</p>
</section>
<blockquote>
<section>
<p><br/></p>

<p>किं विद्यया किं तपसा किं त्यागेन श्रुतेन वा ।</p>
<p>किं विविक्तेन मौनेन स्त्रीभिर्यस्य मनो हतम्‌ 
॥ १२ ॥</p>
<p><br/></p>
</section>
</blockquote>
<section>


<p>स्त्रीकाममय ज्याचें मन । त्याची वृथा विद्या वृथा 
श्रवण ।</p>
<p>वृथा तप वृथा ध्यान । त्याग मुंडण तें वृथा ॥ ५६ ॥</p>
</section>
<section>
<p>वृथा एकांतसेवन । वृथा जाण त्याचें मौन ।</p>
<p>राखेमाजीं केलें हवन । तैसें अनुष्ठान स्त्रीकामा 
॥ ५७ ॥</p>
</section>
<section>
<p>कामासक्त ज्याचें चित्त । त्याचे सकळही नेम व्यर्थ 
।</p>
<p>आपुलें पूर्ववृत्त निंदित । अनुतापयुक्त नृप बोले 
॥ ५८ ॥</p>
</section>
<blockquote>
<section>
<p><br/></p>

<p>स्वार्थस्याकोविदं धिङ्‍मां मूर्ख पण्डितमानिनम्‌ 
।</p>
<p>योऽहमीश्वरतां प्राप्य स्त्रीभिर्गोखरवज्जितः 
॥ १३ ॥</p>
<p><br/></p>
</section>
</blockquote>
<section>


<p>चहूं पुरुषार्थाचें अधिष्ठान । नरदेह परम पावन 
।</p>
<p>जेणें देहें करितां भजन । ब्रह्म सनातन पाविजे ॥ 
५९ ॥</p>
</section>
<section>
<p>नरदेहींचा क्षण क्षण । समूळ निर्दळी जन्ममरण ।</p>
<p>भावें करितां हरिस्मरण । महापापें जाण निर्दळती 
॥ ६० ॥</p>
</section>
<section>
<p>त्या नरदेहाची लाहोनि प्राप्ती । नरवर्य झालों 
चक्रवर्ती ।</p>
<p>त्या माझी जळो जळो स्थिती । जो वेश्येप्रती भुललों 
॥ ६१ ॥</p>
</section>
<section>
<p>मानी श्रेष्ठ मी सज्ञान । परी अज्ञानांहूनि अज्ञान 
।</p>
<p>नेणेंचि निजस्वार्थसाधन । वेश्ये‌आधीन मी झालों 
॥ ६२ ॥</p>
</section>
<section>
<p>लाभोनि नरदेहनिधान । म्यां देहीं धरिला ज्ञानभिमान 
।</p>
<p>न करींच निजस्वार्थसाधन । हें मूर्खपण पैं माझे 
॥ ६३ ॥</p>
</section>
<section>
<p>जैसा गायीमागें कामयुक्त । धांवतां बैल न मानी अनर्थ 
।</p>
<p>कां खरीमागें खर धांवत । तैसा कामासक्त मी निर्लज्ज 
॥ ६४ ॥</p>
</section>
<section>
<p>खरी खरास हाणी लाताडें । तरी तो धसे पुढें पुढें 
।</p>
<p>तैसाचि मीही वेश्येकडे । कामकैवाडें भुललों ॥ ६५ 
॥</p>
</section>
<section>
<p>‘कामभोगांतीं विरक्ती’ । ऐसे मूर्ख विवेकी बोलती 
।</p>
<p>ते अधःपातीं घालिती । हे मज प्रतीति स्वयें झाली 
॥ ६६ ॥</p>
</section>
<blockquote>
<section>
<p><br/></p>

<p>सेवतो वर्षपूगान्मे उर्वश्या अधरासवम्‌ ।</p>
<p>न तृप्यत्यात्मभूः कामो वह्निराहुतिभिर्यथा ॥ 
१४ ॥</p>
<p><br/></p>
</section>
</blockquote>
<section>


<p>सत्ययुगींचें आयुष्य माझें । ऐश्वर्य सार्वभौमराज्यें 
।</p>
<p>उर्वशी स्वर्गमंडनकाजें । सर्वभोगसमाजें भोगितां 
॥ ६७ ॥</p>
</section>
<section>
<p>भोगितां लोटल्या वर्षकोटी । परी विरक्तीची नाठवे 
गोठी ।</p>
<p>मा ‘वैराग्य भोगाचे शेवटीं’ । हे मिथ्या चावटी मूर्खांची 
॥ ६८ ॥</p>
</section>
<section>
<p>स्त्रियेचें म्हणती अधरामृत । तेही मूर्ख गा निश्चित 
।</p>
<p>तें उन्मादमद्य यथार्थ । अधिकें चित्तभ्रामक ॥ 
६९ ॥</p>
</section>
<section>
<p>वनिता‌अधरपानगोडी । त्यापुढें सकळ मद्यें बापुडीं 
।</p>
<p>तत्काळ अनर्थीं पाडी । निजस्वार्थकोडीनशक ॥ १७० 
॥</p>
</section>
<section>
<p>घालितां कोटि घृताहुती । अग्नीसी कदा नव्हे तृप्ती 
।</p>
<p>तेवीं वनिताकामासक्ती । कदा विरक्ती उपजेना ॥ ७१ 
॥</p>
</section>
<section>
<p>ऐसा आठ श्लोकीं अनुताप । स्वयें बोलोनियां नृप ।
</p>
<p>हृदयीं उपजला विवेकदीप । जेणें झडे कंदर्प तें स्मरलें 
॥ ७२ ॥</p>
</section>
<section>
<p>सकामासी विषय त्यागितां । वासना न त्यागे सर्वथा 
।</p>
<p>कां आदरें विषय भोगितां । विरक्ती सर्वथा उपजेना 
॥ ७३ ॥</p>
</section>
<section>
<p>ऐशिये अर्थींचा उपावो । विचारोनि बोले रावो ।</p>
<p>कामत्यागाचा अभिप्रावो । साचार पहा हो संबोधी ॥ 
७४ ॥</p>
</section>
<blockquote>
<section>
<p><br/></p>

<p>पुंश्चल्यापह्तं चित्तं को न्वव्यो मोचितुं प्रभुः 
।</p>
<p>आत्मारामेश्वरमृते भगवन्तमधोक्षजम्‌ ॥ १५ ॥</p>
<p><br/></p>
</section>
</blockquote>
<section>


<p>पुरुष सदा स्त्री‌अनुराग । परी सहसा न करवे प्रसंग 
।</p>
<p>त्यासी पुंश्चलीचा घडल्या संग । ते बाधी निलाग हावभावीं 
॥ ७५ ॥</p>
</section>
<section>
<p>पुंश्चलीचे कटाक्ष गुण । तेंचि पुरुषासी दृढ बंधन 
।</p>
<p>स्त्रीकामबंधन सोडवी कोण । एक नारायणावांचूनि ॥ 
७६ ॥</p>
</section>
<section>
<p>कामिनीकामापासूनि निर्मुक्त । कर्ता ईश्वर समर्थ 
।</p>
<p>जो कां आत्माराम भगवंत । तोचि निश्चित सोडविता ॥ 
७७ ॥</p>
</section>
<section>
<p>मायागुणें कामसंचार । अविद्या वाढवी साचार ।</p>
<p>मायानियंता जो ईश्वर । तो कामकरकर निर्दळी ॥ ७८ ॥</p>
</section>
<section>
<p>स्वस्वरूपीं रमण आराम । ऐसा जो कां आत्माराम ।</p>
<p>जो निवारी सकळ काम । करी निर्भ्रम निजात्मता ॥ ७९ 
॥</p>
</section>
<section>
<p>जो भोग भोगूनि अभोक्ता । त्या शरण रिघाल्या अनंता 
।</p>
<p>बाधूं न शके विषयावस्था । स्त्रीसंगीं सोडविता 
तो एक ॥ १८० ॥</p>
</section>
<section>
<p>तो निवारी अधोगती । तो अधोक्षज असतां भक्तपती ।</p>
<p>त्यासी शरण रिघाल्या निश्चितीं । कामासक्ती निवारी 
॥ ८१ ॥</p>
</section>
<section>
<p>राजा कामासक्तीं अतित्रासला । सबाह्य विषयीं उदास 
झाला ।</p>
<p>त्याचा वासनाकाम जो उरला । तो न वचे त्यागिला त्याचेनीं 
॥ ८२ ॥</p>
</section>
<section>
<p>सर्वभावेंसीं संपूर्ण । हरीसि रिघालिया शरण ।</p>
<p>सकळ कामाचें निर्दळण । सहजें जाण स्वयें होय ॥ ८३ 
॥</p>
</section>
<section>
<p>एकाचा मतवाद निश्चितीं । करितां श्रुतिवाक्य व्युत्पत्ती 
।</p>
<p>यजितां इंद्रादि देवांप्रती । कामनिवृत्ति हृदयस्थ 
॥ ८४ ॥</p>
</section>
<section>
<p>ऐसें बोलती जे सज्ञान । ते सर्वथा ग अज्ञान ।</p>
<p>हरीसी न रिघतां शरण । कामसंचरण शमेना ॥ ८५ ॥</p>
</section>
<section>
<p>इंद्रादि देव कामासक्तीं । विटंबले नेणों किती 
।</p>
<p>त्यांचेनि भजनें कामनिवृत्ति । जे म्हणती ते अतिमूर्ख 
॥ ८६ ॥</p>
</section>
<blockquote>
<section>
<p><br/></p>

<p>बोधितस्यापि देव्या मे सूक्तवाक्येन दुर्मतेः 
।</p>
<p>मनोगतो महामोहो नापयात्यजितात्मनः ॥ १६ ॥</p>
<p><br/></p>
</section>
</blockquote>
<section>


<p>काम्य कर्मीं हो‌ईल सुख । हें बोलणें समूळ लटिक ।
</p>
<p>काम्य कर्मीं अधिक दुःख । हें नेणती मूर्ख सकाम ॥ 
८७ ॥</p>
</section>
<section>
<p>प्रत्यक्ष म्यां याग करून । इंद्रादि देवांतें 
यजून ।</p>
<p>उर्वशीसंभोग लाधून । अतिदुःखी जाण मी झालों ॥ ८८ 
॥</p>
</section>
<section>
<p>नारायण‌ऊरूसीं जन्मली । यालागीं ‘उर्वशी’ नांव 
पावली ।</p>
<p>त्या मज श्रुतिवाक्यें बोधिलीं । निष्काम बोली 
अतिशुद्ध ॥ ८९ ॥</p>
</section>
<section>
<p>ऐकतां श्रुतिनिष्कामबोली । माझी न वचेच सकाम भुली 
।</p>
<p>जंव गोविंदें कृपा नाहीं केली । तंव कामाची चाली 
खुंटेना ॥ १९० ॥</p>
</section>
<section>
<p>भावें हरीसी निघाल्या शरण । हृदयीं प्रकटे नारायण 
।</p>
<p>तेव्हा सर्व काम सहजें जाण । जाती पळोन हृदयस्थ ॥ 
९१ ॥</p>
</section>
<section>
<p>उर्वशीकामसंगें जाण । थोर कष्टलें मी आपण ।</p>
<p>असो तिचा अपराध कोण । मीचि हरिस्मरण विसरलों ॥ ९२ 
॥</p>
</section>
<section>
<p>जरी मी करितों हरीचें स्मरण । तरी काम बापुडें बाधी 
कोण ।</p>
<p>मज माझी असती आठवण । तैं तुच्छ जाण उर्वशी ॥ ९३ ॥</p>
</section>
<blockquote>
<section>
<p><br/></p>

<p>किमेतया नोऽपकृतं रज्ज्वा वा सर्पचेतसः ।</p>
<p>रज्जुस्वरूपाविदुषो योऽहं यदनितेन्द्रियः ॥ १७ ॥</p>
<p><br/></p>
</section>
</blockquote>
<section>


<p>मूढमतिचा प्रबोध । मानी उर्वशीचा अपराध ।</p>

<p>विवेकें पाहतां शुद्ध । मीच मतिमंद सकाम ॥ ९४ ॥</p>
</section>
<section>
<p>उर्वशी देखतां दृष्टीं । मी कामासक्त झालों पोटीं 
।</p>
<p>माझिये लंपटतेसाठीं । मज म्या शेवटीं नाडिलें ॥ 
९५ ॥</p>
</section>
<section>
<p>जेवीं सांजवेळे पडिला दोरु । भेडा सर्प भासे थोरु 
।</p>
<p>जंव नाही केला निर्धारु । तंव महा‌अजगरु भयानक ॥ 
९६ ॥</p>
</section>
<section>
<p>तेणें सर्पभयें लवडसवडीं । पळों जातां पैं तांतडी 
।</p>
<p>दुपावुलीं पडली आढी । त्याची कल्पना नाडी तयासी 
॥ ९७ ॥</p>
</section>
<section>
<p>तेवीं माझिये कामभ्रांतीं उर्वशी सुंदर युवती ।
</p>
<p>एथ माझिया कामासक्ती । सुरत-रतीं भुललों ॥ ९८ ॥</p>
</section>
<section>
<p>यापरी मी अविवेकात्मा । भुललों उर्वशीच्या कामा 
।</p>
<p>तीवरी कोपणें जें आम्हां । हेंचि अधर्माचें मूळ 
॥ ९९ ॥</p>
</section>
<section>
<p>दृष्टीं देखतां कामिनी । कामासक्ता ते अतिरमणी 
।</p>
<p>विवेकिया पोहणघाणी । नरकमाथणी ते कांता ॥ २०० ॥</p>
</section>
<section>
<p>जेवीं सूकरा विष्ठेची प्रीती । तेवीं सकामा कामिनीची 
रती ।</p>
<p>विवेकी देखोनि थुंकिती । तेंचि श्लोकार्थीं नृप 
बोले ॥ १ ॥</p>
</section>
<blockquote>
<section>
<p><br/></p>

<p>क्कायं मलीमसः कायो दौर्गन्ध्याद्यात्मकोऽशुचिः 
।</p>
<p>क्क गुणाः सौमनस्याद्या ह्यध्यासोऽविद्यया कृतः 
॥ १८ ॥</p>
<p><br/></p>
</section>
</blockquote>
<section>


<p>स्त्री-पुरुष नामाभिधान । केवळ देहासीचि जाण ।</p>
<p>ते स्त्रीदेहीं पाहतां गुण । मलिनपणा अत्यंत ॥ २ 
॥</p>
</section>
<section>
<p>जे नीच नव्या विटाळाची खाणी । जे रजस्वलेची प्रवाहन्हाणी 
।</p>
<p>जे कां दुर्गंधाची पोहणी । जे उतली चिडाणी विष्ठेची 
॥ ३ ॥</p>
</section>
<section>
<p>जे कां दोषांचें जन्मस्थान । जे विकल्पाचें आयतन 
।</p>
<p>जे महादुःखाचें भाजन । अधःपतन जिचेनी ॥ ४ ॥</p>
</section>
<section>
<p>जे वाढवी अति‌उद्वेग । जिचेनी मनासी लागे क्षयरोग 
।</p>
<p>जिचा बाधक अंगसंग । अतिनिलाग निंद्यत्वें ॥ ५ ॥</p>
</section>
<section>
<p>जेवीं नीचाचा कांठपरा । गळां अडकल्या मांजरा ।</p>
<p>तें रिघोनि शुचीचिया घरा । नाना रसपात्रां विटाळी 
॥ ६ ॥</p>
</section>
<section>
<p>तेवीं कामिनीची संगती । गळां पडली न निघे मागुती 
।</p>
<p>कामिनीकामें कामासक्तीं । नेणों किती विटंबिले 
॥ ७ ॥</p>
</section>
<section>
<p>तें मांजर जेथें घाली मुख । तेथ कांठपरा रोधी देख 
।</p>
<p>तेवीं स्त्रीसंगें अतिदुःख । मानिती सुख सकाम ॥ 
८ ॥</p>
</section>
<section>
<p>मृगजळीं कमळ मनोहर । तैसें अंगनावदन सुंदर ।</p>
<p>सुस्मित चारु सुकुमार । सकाम नर वानिती ॥ ९ ॥</p>
</section>
<section>
<p>अंगनावदनाची निजस्थिती । निखळ शेंबुडाची तेथ वस्ती 
।</p>
<p>तें मुख चंद्रेसीं उपमिती । जेवीं अमृत म्हणती विखातें 
॥ २१० ॥</p>
</section>
<section>
<p>वनिता‌अधरीं झरे लाळ । ते म्हणती अधरामृत केवळ ।
</p>
<p>बाप अविद्येचें बळ । भुलले सकळ सुरासुर ॥ ११ ॥</p>
</section>
<section>
<p>स्त्रीपुरुषीं आत्मा एक । स्त्रीरूप तेथ आविद्यक 
।</p>
<p>मिथ्या स्त्रीकामीं भुलले लोक । बाप कवतिक मायेचें 
॥ १२ ॥</p>
</section>
<section>
<p>आत्मा भोक्ता म्हणावा स्त्रीसंभोगीं । तंव तो नित्यमुक्त 
असंगी ।</p>
<p>देह भोक्ता म्हणावा स्त्रीसंयोगीं । तंव देहाचे 
अंगीं जडत्व ॥ १३ ॥</p>
</section>
<section>
<p>तेथ विषयभोगासी कारण । मुख्यत्वें देहाभिमान ।</p>
<p>त्या देहाभिमानासी जाण । बहुत जण विभागी ॥ १४ ॥</p>
</section>
<blockquote>
<section>
<p><br/></p>

<p>पित्रोः किं स्वं नु भार्यायाः स्वामिनोऽग्रेः 
श्वगृध्रयोः ।</p>
<p>किमात्मनः किं सुहदाचिति यो नावसीयते ॥ १९ ॥</p>
<p><br/></p>
</section>
</blockquote>
<section>


<p>गर्भधारण पोषण । स्वयें श्रमोनियां आपण ।</p>
<p>माता करी परिपालन । तो हा देह जाण ‘मातेचा’ ॥ १५ ॥</p>
</section>
<section>
<p>एकलेपणें माता । स्वप्नीं न देखे पुत्रकथा ।</p>
<p>जो निजवीर्यनिक्षेपिता । तो हा देहो तत्त्वतां 
‘पित्याचा’ ॥ १६ ॥</p>
</section>
<section>
<p>जे अग्नि ब्राह्मण साक्षी करूनी । भार्या आणिली 
भाक देवोनी ।</p>
<p>जे जीवित्व समर्पोनी । सेवेलागोनी विनटली ॥ १७ ॥</p>
</section>
<section>
<p>जीसी याचेनि सुखश्रृंगार । जीसी याचेनि ऐहिक पर 
।</p>
<p>ऐसा सूक्ष्म करितां विचार । देहो साचार ‘स्त्रियेचा’ 
॥ १८ ॥</p>
</section>
<section>
<p>या देहाचीं आवश्यकें । ‘सुहृद बंधू’ जे कां सखे ।
</p>
<p>देहाचेनि सुखावती सुखें । देह एके पाखें त्यांचाही 
॥ १९ ॥</p>
</section>
<section>
<p>स्वयें घे‌ऊनियां वेतन । देहो विकिला आपण ।</p>
<p>आज्ञेवीण न वचे क्षण । देहो जाण ‘स्वामीचा’ ॥ २२० 
॥</p>
</section>
<section>
<p>‘श्वानशृंगालगिधांचें’ खाजें । तरी हा देहो त्यांचा 
म्हणिजे ।</p>
<p>जीवास्तव देहीं कर्म निफजे । यालागीं देह बोलिजे 
‘जीवाचा’ ॥ २१ ॥</p>
</section>
<section>
<p>पिता-माता-स्त्री-पुत्र-स्वजन । देहाचें अवश्य करिती 
दहन ।</p>
<p>यालागीं देह ‘अग्नीचा’ पूर्ण । विचक्ष्ण बोलती 
॥ २२ ॥</p>
</section>
<section>
<p>यापरी देहाचे जाण । विभागी असती आठ जण ।</p>
<p>तेथ ‘मी भोक्ता’ हा अहिमान । तो केवळ जाण मूर्खत्वें 
॥ २३ ॥</p>
</section>
<section>
<p>एथ ‘मी’ विशिष्ट भोक्ता । ‘माझा’ देह ऐशी ममता ।</p>
<p>हेचि जाण तत्त्वतां । अधःपाता नेताती ॥ २४ ॥</p>
</section>
<blockquote>
<section>
<p><br/></p>

<p>तस्मिन्कलेवरेऽमेध्ये तुच्छनिष्ठे विषज्जते ।
</p>
<p>अहो सुभद्रं सुनसं सुस्मितं च मुखं स्त्रियः ॥ २० 
॥</p>
<p><br/></p>
</section>
</blockquote>
<section>


<p>देहो तितुका अशुचिकर । त्यांत स्त्रीदेह अति‌अपवित्र 
।</p>
<p>केवळ विटाळाचें पात्र । निरंतर द्र्वरूपें ॥ २५ 
॥</p>
</section>
<section>
<p>स्वयें भोक्ता अतिकुश्चित । ऐसे अविवेकी कामासक्त 
।</p>
<p>कामिनीकामीं लोलंगत । ते मूर्ख वानीत स्त्रियांतें 
॥ २६ ॥</p>
</section>
<section>
<p>अहो हे सुंदर सुरेख । चंद्रवदना अतिसुमुख ।</p>
<p>सरळ शोभे नासिक । सुभग देख सुकुमार ॥ २७ ॥</p>
</section>
<section>
<p>ऐशिये सुंदर स्त्रियेतें । पावलों आम्ही सभाग्य 
एथें ।</p>
<p>ऐशीं कामासक्तचितें । भुललें भ्रांतें प्रमदांसी 
॥ २८ ॥</p>
</section>
<section>
<p>स्त्रीदेहाचे विवंचनें । विवंचितां ओकारा ये मनें 
।</p>
<p>जळो स्त्रियेचें निंद्य जिणॊं । मूर्खीं रमणें 
ते ठायीं ॥ २९ ॥</p>
</section>
<blockquote>
<section>
<p><br/></p>

<p>त्वङ्‍मांसरुधिरस्न्नायुमेदोमज्जास्थिसंहतौ 
।</p>
<p>विण्मूत्रपूये रमतां कृमीणां कियदन्तरम्‌ ॥ २१ 
॥</p>
<p><br/></p>
</section>
</blockquote>
<section>


<p>स्त्रीदेहाचा उभारा । केवळ अस्थींचा पांजरा ।</p>
<p>त्याचें आवरण तें स्न्नायु शिरा । बांधोनि खरा दृढ 
केला ॥ २३० ॥</p>
</section>
<section>
<p>तेथ रुधिरमांसाचें कालवन । करूनि पांजरा लिंपिला 
पूर्ण ।</p>
<p>अस्थीवरील जें वेष्टण । ‘मज्जा’ म्हणती त्या नांव 
॥ ३१ ॥</p>
</section>
<section>
<p>अस्थिमाजील रसबद्ध । त्या नांव बोलिजे ‘मेद’ ।</p>
<p>वरी चर्म मडिलें सुबद्ध । ‘त्वचा’ शुद्ध ती नांव 
॥ ३२ ॥</p>
</section>
<section>
<p>त्या देहामाजीं सांठवण । विष्ठा मूत्र परिपूर्ण 
।</p>
<p>ते स्त्रीदेहीं ज्याचें रमण । ते ‘कृमि’ जाण नररूपें 
॥ ३३ ॥</p>
</section>
<section>
<p>विष्ठेमाजीं कृमि चरती । तैशी स्त्रीदेहीं ज्यां 
आसक्ती ।</p>
<p>तेही कृमिप्राय निश्चितीं । संदेह ये अर्थीं असेना 
॥ ३४ ॥</p>
</section>
<section>
<p>वनितादेह यापरी एथ । विचारितां अतिकुश्चित ।</p>
<p>तो वस्त्रालंकारीं शोभित । करूनि आसक्त नर होती 
॥ ३५ ॥</p>
</section>
<section>
<p>घंटापारधी पाश पसरी । त्यावरी तो मृगांतें धरी ।
</p>
<p>पुरुष स्त्रियेतें श्रृंगारी । त्या पाशाभीतरीं 
स्वयें अडके ॥ ३६ ॥</p>
</section>
<section>
<p>यालागीं स्त्रियाची संगति । कदा न करावी विरक्तीं 
।</p>
<p>गृहस्थीं सांडावी आसक्ती । येचि अर्थीं नृप बोले 
॥ ३७ ॥</p>
</section>
<blockquote>
<section>
<p><br/></p>

<p>अथापि नोपसज्जेत स्त्रीषु स्त्रैणेषु चार्थवित्‌ 
।</p>
<p>विषयेन्द्रियसंयोगान्मनः क्षुभ्यति नान्यथा ॥ 
२२ ॥</p>
<p><br/></p>
</section>
</blockquote>
<section>


<p>स्त्रीदेह शोभनीय असता । तरी स्वस्त्रालंकारेंवीण 
शोभता ।</p>
<p>तो अतिनिंद्य कुश्चितता । उघडा सर्वथा शोभेना ॥ 
३८ ॥</p>
</section>
<section>
<p>यालागीं वस्त्राभरणीं । देह गुंडिती कामिनी ।</p>
<p>जेवीं मैंद ब्राह्मणपणीं । विश्वासूनी घात कीजे 
॥ ३९ ॥</p>
</section>
<section>
<p>तैशी स्तियांची संगती । सेवा लावी नाना युक्तीं 
।</p>
<p>शेखीं संगें पाडी अधःपातीं । तेथ विरक्तीं न वचावें 
॥ २४० ॥</p>
</section>
<section>
<p>जरी स्त्रियेची विरक्तस्थिती । तरी साधकीं न करावी 
संगती ।</p>
<p>अग्निसंगें घृतें द्रवती । तेवीं विकारे वृत्ति 
स्त्रीसंगें ॥ ४१ ॥</p>
</section>
<section>
<p>अमृत म्हणोनि खातां विख । आवश्य मरण आणी देख ।</p>
<p>स्त्री मानूनि सात्त्विक । सेवितां दुःख भोगवी 
॥ ४२ ॥</p>
</section>
<section>
<p>अग्नीमाजीं घृताची वस्ती । जरी बहुकाळ निर्वाहती 
।</p>
<p>तरी स्त्रीसंगें परमार्थीं । निजत्मस्थिती पावते 
॥ ४३ ॥</p>
</section>
<section>
<p>घृत वेंचल्या वर्षे झालीं साठी । तरी अग्निसंगें 
द्रव उपजे घटीं ।</p>
<p>तेवीं प्रमदासंगपरिपाठीं । वार्धकींही उठी अतिकामु 
॥ ४४ ॥</p>
</section>
<section>
<p>जरी कापूर अग्नी‌आंत । नांदो लाहता न पोळत ।</p>
<p>तरीच स्त्रीसंगें परमार्थ । पावते समस्त परब्रह्म 
॥ ४५ ॥</p>
</section>
<section>
<p>अग्नी पोळी धरितां हातीं । तैशी स्त्रियांची संगती 
।</p>
<p>संगे वाढवी आसक्ती । पाडी अनर्थीं पुरुषांतें ॥ 
४६ ॥</p>
</section>
<section>
<p>स्त्रियेपरीसही स्त्रैण । संगती मीनलिया जाण ।</p>
<p>कोटि अनर्थांचें भाजन । अधःपतन तत्संगें ॥ ४७ ॥</p>
</section>
<section>
<p>स्त्रैणेंसीं झाल्या भेटी । ब्रह्मानंद स्त्रीसुखाच्या 
पोटीं ।</p>
<p>ऐशा विरक्तां प्रबोधी गोठी । करी उठा‌उठी स्त्रीकाम 
॥ ४८ ॥</p>
</section>
<section>
<p>तेथ स्वदारा आणि परदारा । या करूं नेदी विचारा ।</p>
<p>प्रवर्तवी स्वेच्छाचारा । स्त्रैण खरा अतिघाती 
॥ ४९ ॥</p>
</section>
<section>
<p>स्त्रैण जेथें प्रवेशला । तेथ अनाचार वेलीं गेला 
।</p>
<p>अधर्म सर्वांगीं फुलला । बाधकत्वें फळता अनर्थफळीं 
॥ २५० ॥</font><font face="Mangal"></p>
<p>यालागीं जो परमार्थीं । तेणें स्त्री आणि स्त्रैणाची 
संगती ।</p>
<p>सर्वथा न धरावी हातीं । पाडी अनर्थीं तो संग ॥ ५१ 
॥</p>
</section>
<section>
<p>मुख्य स्त्रैणचि वळिला आहे । तेथें स्त्रीसंग कोठें 
राहे ।</p>
<p>हे संगतीचि पाहें । सेव्य नोहे परमार्थ ॥ ५२ ॥</p>
</section>
<section>
<p>यालागीं साधकीं आपण । स्त्रीनिरीक्षण संभाषण ।</p>
<p>सर्वथा न करावें जाण । एकांतशील न केव्हांही व्हावें 
॥ ५३ ॥</p>
</section>
<section>
<p>म्हणशी विवेकी जो अहे । त्यासी स्त्रीसंग करील काये 
।</p>
<p>स्त्रीसंगास्तव पाहें । सोशिले अपाये सुज्ञांनीं 
॥ ५४ ॥</p>
</section>
<section>
<p>पराशरासी अर्ध घडी । नावेसी मीनली नावाडी ।</p>
<p>ते अर्ध घटिकेसाठीं रोकडी । अंगीं परवडी वाजली ॥ 
५५ ॥</p>
</section>
<section>
<p>ऋष्यशृंग अतितापसी । तोही वश झाला वेश्येसी ।</p>
<p>इतरांची गोठी कायसी । मुख्य महादेवासी भुलविलें 
॥ ५६ ॥</p>
</section>
<section>
<p>विषय‍इंद्रियांचे संगती । अवश्य क्षोभे चित्तवृत्ती 
।</p>
<p>तेथ सज्ञानही बाधिजती । मा कोण गती अज्ञाना ॥ ५७ 
॥</p>
</section>
<section>
<p>हेही असो उपपत्ती । नसतां स्त्रियांची संगती ।</p>
<p>काम क्षोभे एकांतीं । तेंचि विशदार्थीं नृप बोले 
॥ ५८ ॥</p>
</section>
<blockquote>
<section>
<p><br/></p>

<p>अदृष्टादशुताद्भावान्न भाव उपजायते ।</p>
<p>असंप्रयुञ्जतः प्राणान्‌ शाम्यति स्तिमितं मनः 
॥ २३ ॥</p>
<p><br/></p>
</section>
</blockquote>
<section>


<p>जें देखिलें ऐकिलें नाहीं । ऐशिया विषयांचे ठायीं 
।</p>
<p>पुरुषाचें मन पाहीं । सर्वथा कहीं क्षोभेना ॥ ५९ 
॥</p>
</section>
<section>
<p>जे पूर्वभुक्त विषय असती । तेचि स्मरण झालिया चित्तीं 
।</p>
<p>कामौद्रेकें क्षोभे वृत्ती । नसतां संगती स्त्रियेची 
॥ २६० ॥</p>
</section>
<section>
<p>एवं पूर्वापर विषयासक्ती । पुरुषासी बाधक निश्चितीं 
।</p>
<p>तो बैसल्याही एकांतीं । वासनासंस्कारें वृत्ति 
सकाम क्षोभे ॥ ६१ ॥</p>
</section>
<section>
<p>पूर्वदिवशींचीं पक्कान्नें । जीं ठेविलीं अतियत्नें 
।</p>
<p>तीं न करितांही रांधणें । पहांटे भक्षणें स्वयें 
जेवीं ॥ ६२ ॥</p>
</section>
<section>
<p>तेवीं वासनासंस्थित काम पुरुषास करी सकाम ।</p>
<p>कामक्षोभें पाडी भ्रम । कर्माकर्म स्मरेना ॥ ६३ 
॥</p>
</section>
<section>
<p>एवं वासना कामसंगती । बाधक होय परमार्थीं ।</p>
<p>यालागीं साधकीं समस्तीं । स्त्रीकामासक्ती त्यागावी 
॥ ६४ ॥</p>
</section>
<section>
<p>मनीं क्षोभल्या कामासक्ती । साधकीं तेथें करावी 
युक्ती ।</p>
<p>आवराव्या बाह्य इंद्रियवृत्ती । तैं मनासी शांति 
हळूहळू होय ॥ ६५ ॥</p>
</section>
<section>
<p>कर्मेंद्रियीं राखण । दृढ वैराग्य ठेविलिया जाण 
।</p>
<p>मनीं क्षोभल्या काम पूर्ण । आपल्या आपण उपशमे ॥ ६६ 
॥</p>
</section>
<section>
<p>जेणें पडिजे अनर्थीं । ते त्यागावी संगती ।</p>
<p>संगत्यागाची निजस्थिती । दृढ श्लोकार्थीं नृप बोले 
॥ ६७ ॥</p>
</section>
<blockquote>
<section>
<p><br/></p>

<p>तस्मात्सङ्गो न कर्तव्यः स्त्रीषु स्त्रैणेषु 
चेन्द्रियेः ।</p>
<p>विदुषां चाप्यविश्रब्धः षड्‌वर्गः किमु मादृशाम्‌ 
॥ २४ ॥</p>
<p><br/></p>
</section>
</blockquote>
<section>


<p>जेणें सज्ञाना उठी छळ । सकाम भुलवी तत्काळ ।</p>
<p>ऐसा स्त्रीसंग अनर्थशीळ । त्याहूनि प्रबळ स्त्रैणाचा 
॥ ६८ ॥</p>
</section>
<section>
<p>यालागीं कर्मेंद्रियांचे स्थितीं । स्त्री आणि 
स्तैणाची संगती ।</p>
<p>घडों नेदावी परमार्थीं । जे निजस्वार्थीं साधक 
॥ ६९ ॥</p>
</section>
<section>
<p>जरी विषयीं क्षोभेल मन । तरी इंद्रियें आवरावीं 
आपण ।</p>
<p>तरी मनींचा विषयो जाण । मनींचि आपण स्वयें विरे ॥ 
२७० ॥</p>
</section>
<section>
<p>निकट विषय स्त्रीसंगती । मन क्षोभे विषयसक्तीं 
।</p>
<p>क्षणार्ध स्त्रीसंगप्राप्ती । पडले अनर्थीं सज्ञान 
॥ ७१ ॥</p>
</section>
<section>
<p>स्त्रीदर्शनें कामासक्त । देवेंद्र झाला भगांकित 
।</p>
<p>चंद्र कळंकिया एथ । केला निश्चित गुरुपत्न्या ॥ 
७२ ॥</p>
</section>
<section>
<p>सौभरी तपस्वी तपयुक्त । तो मत्स्यमैथुनास्तव एथ 
।</p>
<p>करूनि सांडिला कामासक्त । ऐसा संग अनर्थभूत स्त्रियांचा 
॥ ७३ ॥</p>
</section>
<section>
<p>निजकन्येचिया संगतीं । ब्रह्मा भुलला कामासक्ती 
।</p>
<p>मा इतरांची कोण गती । संग अनर्थीं स्त्रियांचा ॥ 
७४ ॥</p>
</section>
<section>
<p>कामिनीसंग अतिदारुण । शिवासी झालें लिंगपतन ।</p>
<p>प्रमदांसंगें सज्ञान । ठकले जाण महायोगी ॥ ७५ ॥</p>
</section>
<section>
<p>नारदें विनोददृष्टीं । कृष्णपत्नी मागितल्यासाठीं 
।</p>
<p>तो नारदी केला गंगातटीं । तेथ जन्मले पोटीं साठी 
पुत्र ॥ ७६ ॥</p>
</section>
<section>
<p>कौतुकें स्त्रीयांप्रति जातां । सज्ञान पावे बाधकता 
।</p>
<p>मा मजसारिख्या मूर्खाची कथा । कोण वार्ता ते ठायीं 
॥ ७७ ॥</p>
</section>
<section>
<p>क्षणार्ध स्त्रियांची संगती । सज्ञान ठकले ऐशा 
रीतीं ।</p>
<p>जे स्त्रीसंगा विश्वासती । ते दुःखी होती मज‍ऐसे 
॥ ७८ ॥</p>
</section>
<section>
<p>यालागीं विश्वासतां स्त्रीसंगासी । इंद्रियषड्‍वर्ग 
ठकी सर्वांसी ।</p>
<p>एथ आवरूनि इंद्रियांसी । सर्वथा स्त्रियांसी त्यागावें 
॥ ७९ ॥</p>
</section>
<section>
<p>त्यागूनि स्त्रियांची संगती । उपरमूनि इंद्रियवृत्ती 
।</p>
<p>राजा पावला परम शांती । तेंचि श्रीपति स्वयें सांगे 
॥ २८० ॥</p>
</section>
<blockquote>
<section>
<p><br/></p>

<cite><p>श्रीबगवानुवाच </p></cite>
<p>एवं प्रगायन्‌ नृपदेवदेवः</p>
<p>स उर्वशीलोकमथो विहाय ।</p>
<p>आत्मानमात्मन्यवगम्य मां वै</p>
<p>उपारमञ्ज्ञानविधूतमोहः ॥ २५ ॥</p>
<p><br/></p>
</section>
</blockquote>
<section>


<p>जो उर्वशीस्वर्गभोग पावोनी । ज्यासी देव मानिती 
श्रेष्ठपणीं ।</p>
<p>जो सकळराजचूडामणी । ज्यासी येती लोटांगणीं भूपाळ 
॥ ८१ ॥</p>
</section>
<section>
<p>ऐसा पुरूरवा चक्रवर्ती । लाहोनि उर्वशीभोगप्राप्ती 
।</p>
<p>स्वर्गभोगीं पावला विरक्ती । सभाग्य नृपति तो एक 
॥ ८२ ॥</p>
</section>
<section>
<p>अप्राप्तविषयें योगी । बहुत देखिले विरागी ।</p>
<p>परी प्राप्तस्वर्गांगनाभोगीं । धन्य विरागी ॥ ८३ 
॥</p>
</section>
<section>
<p>पुरूरव्या‌ऐशी विरक्ती । नाहीं देखिली आणिकांप्रती 
।</p>
<p>धन्य पुरूरवा त्रिजगतीं । स्वमुखें श्रीपति वाखाणी 
॥ ८४ ॥</p>
</section>
<section>
<p>तेणें अनुतापाच्या अनुवृत्तीं । निंदोनियां निजात्मस्थिती 
।</p>
<p>क्षाळिली कामिनीकामासक्ती । धुतला निश्चितीं महामोहो 
॥ ८५ ॥</p>
</section>
<section>
<p>अनुतापा‌अगिठीं अभंग । वैराग्यपुट दे‌ऊनि चांग 
।</p>
<p>विवेकें दमितां साङ्ग । काममोहाचे डाग क्षळिले 
तेणें ॥ ८६ ॥</p>
</section>
<section>
<p>जेवीं सोनें पुटीं पडे । तुक तुटे वानीं चढे ।</p>
<p>तेवीं निजात्मप्राप्तीसिनिवाडें । वृत्ति वाडेंकोडॆं 
क्षळिली ॥ ८७ ॥</p>
</section>
<section>
<p>ऐशिये अतिशुद्ध निजवृत्तीं । विवेकवैराग्यसंपत्ती 
।</p>
<p>पूर्ण अनुतापाचे स्थितीं । माझी कृपाप्राप्ती पावला 
॥ ८८ ॥</p>
</section>
<section>
<p>माझिया कृपेवीण कांहीं । कदा अनुताप नुपजे देहीं 
।</p>
<p>शुद्ध अनुताप ज्याच्या ठायीं । ते माझी कृपा पाहीं 
परिपूर्ण ॥ ८९ ॥</p>
</section>
<section>
<p>माझी कृपा झलिया जाण । जीव होय ब्रह्म पूर्ण ।</p>
<p>निःशेष गळे देहाभिमान । मीतूंपण भासेना ॥ २९० ॥</p>
</section>
<section>
<p>तेथ कार्य कर्म आणि कर्ता । भोग्य भोग आणि भोक्ता 
।</p>
<p>दृश्य दर्शन द्रष्टता । हे त्रिपुटी सर्वथा असेना 
॥ ९१ ॥</p>
</section>
<section>
<p>त्रिगुणत्रिपुटीचें कारण । मूळभूत निज‍अज्ञान 
।</p>
<p>तें सद्गुरुकृपेस्तव जाण । गेलें हरपोन मिथ्यात्वें 
॥ ९२ ॥</p>
</section>
<section>
<p>जेवीं दोराचें सापपण । निर्धारितां हारपे पूर्ण 
।</p>
<p>तेवीं गुणेंसी अविद्या जाण । जाय हारपोन गुरुबोधें 
॥ ९३ ॥</p>
</section>
<section>
<p>सद्गुरुबोधें पाहतां जाण । दिसेना द्वैताचें भान 
।</p>
<p>तेथ उर्वशी भोगी कोण । राजा स्वानंदें पूर्ण निवाला 
॥ ९४ ॥</p>
</section>
<section>
<p>राजा निवाला ब्रम्हरसीं । मग सांडूनियां उर्वशी 
।</p>
<p>त्यजोनियां स्वर्गलोकासी । निजबोधेंसीं निघाला 
॥ ९५ ॥</p>
</section>
<section>
<p>इतर ज्ञाते स्त्रिया त्यागिती । परी त्यागेना कामासक्ती 
।</p>
<p>तैसी नव्हे रायाची स्थिती । परमार्थविरक्ती पावला 
॥ ९६ ॥</p>
</section>
<section>
<p>जे परम विरक्तीचे पोटीं । कामिनीकामवार्ता नुठी 
।</p>
<p>ब्रह्मानंदें कोंदली सृष्टी । स्वानंदपुष्टीं 
निवाला ॥ ९७ ॥</p>
</section>
<section>
<p>ऐसा सुखरूपें सहज । मी हो‍ऊनि पावला मज ।</p>
<p>जिणोनि कल्पनाकामकाज । नाचत भोज स्वानंदें ॥ ९८ 
॥</p>
</section>
<section>
<p>ऐसा निश्चयेंसीं निश्चित । माझें निजस्वरूप झाला 
प्राप्त ।</p>
<p>तेणें हा इतिहास एथ । निजसुखार्थ गायिला ॥ ९९ ॥</p>
</section>
<section>
<p>अनुताप‍आवडीं इतिहास । गातां प्रकटे पूर्ण परेश 
।</p>
<p>तेथ सहजें अविद्येचा नाश । निजसुखें क्षितीश निवाला 
॥ ३०० ॥</p>
</section>
<section>
<p>एवढी पावावया निजप्राप्ती । त्यागावी कामिनीकामासक्ती 
।</p>
<p>मुख्यत्वें धरावी सत्संगती । हेंचि उद्धवाप्रती 
हरि बोले ॥ १ ॥</p>
</section>
<blockquote>
<section>
<p><br/></p>

<p>ततो दुःसङ्गमुत्सृज्य सत्सु सज्जेत बुद्धिमान्‌ 
।</p>
<p>सन्त एतस्य छिन्दन्ति मनोव्यासङ्गमुक्तिभिः ॥ 
२६ ॥</p>
<p><br/></p>
</section>
</blockquote>
<section>


<p>अवश्य त्यागावी दुःसंगता । तो दुःसंग कोण म्हणशी 
आतां ।</p>
<p>तरी स्त्री आणि स्तैणावरता । दुःसंग सर्वथा असेना 
॥ २ ॥</p>
</section>
<section>
<p>जो मानीना वेदशास्त्रार्था । जो अविश्वासी परमार्थ 
।</p>
<p>ज्यामाजीं अतिविकल्पता । तोही तत्त्वतां दुःसंग 
॥ ३ ॥</p>
</section>
<section>
<p>जो बोल बोले अतिविरक्त । हृदयीं अधर्मकामरत ।</p>
<p>कामरोधें द्वेषा येत । तोही निश्चित दुःसंग ॥ ४ ॥</p>
</section>
<section>
<p>कां स्वधर्मकर्मविनीतता । बाह्य दावी सत्त्विकता 
।</p>
<p>हृदयीं दोषदर्शी संतां । हे दुःसंगता अतिदुष्ट 
॥ ५ ॥</p>
</section>
<section>
<p>जो मुखें न बोले आपण । परी देखे साधूंचे दोषगुण ।
</p>
<p>तेंचि संवादिया दावी उपलक्षण । तो अतिकठिण दुःसंग 
॥ ६ ॥</p>
</section>
<section>
<p>मुख्य आपली जे सकामता । तोचि द्‌ःसंग सर्वथा ।</p>
<p>तो काम समूळ त्यागितां । दुःसगता त्यागिली ॥ ७ ॥</p>
</section>
<section>
<p>कामकल्पनेचा जो मार । तोचि दुःसंग दुर्धर ।</p>
<p>ते कामकल्पना त्यागी जो नर । त्यासी संसार सुखरूप 
॥ ८ ॥</p>
</section>
<section>
<p>कामकल्पना त्यागावया जाण । मुख्य सत्संगचि कारण 
।</p>
<p>संतांचे वंदितां श्रीचरण । कल्पनाकाम जाण उपमर्दे 
॥ ९ ॥</p>
</section>
<section>
<p>संग सर्वथा बाधक । म्हणशी त्यजावा निःशेख ।</p>
<p>तरी सत्संग न धरितां देख । केवीं साधक सुटतील ॥ ३१० 
॥</p>
</section>
<section>
<p>सत्संगेंवीण जें साधन । तेंचि साधकां दृढ बंधन ।
</p>
<p>सत्संगेंवीण त्याग जाण । तेंचि संपूर्ण पाषांड 
॥ ११ ॥</p>
</section>
<section>
<p>चित्तविषयांचा स्‌ंबंध । गांठीं बैसल्या सुबद्ध 
।</p>
<p>त्यांचा करावया छेद । विवेकें विशद निजसाधु ॥ १२ 
॥</p>
</section>
<section>
<p>संताच्या सहज गोठी । त्याचि उपदेशांच्या कोटी ।
</p>
<p>देहात्मता जीवगांठी । बोलासाठीं छेदिती ॥ १३ ॥</p>
</section>
<section>
<p>भावें धरिल्या सत्संगती । साधकां भवपाशनिर्मुक्ती 
।</p>
<p>यालागीं अवश्य बुद्धिमंतीं । करावी संगती संतांची 
॥ १४ ॥</p>
</section>
<section>
<p>त्या संतलक्षणांची स्थिती । अतिसाक्षेपें श्रीपती 
।</p>
<p>आदरें सांगे उद्धवाप्रती । यथानिगुती निजबोधें 
॥ १५ ॥</p>
</section>
<blockquote>
<section>
<p><br/></p>

<p>सन्तोऽनपेक्षा मच्चित्ताः प्रशान्ताः समदर्शिनः 
।</p>
<p>निर्ममा निरहङ्कारा निर्द्वन्द्वा निष्परिग्रहाः 
॥ २७ ॥</p>
<p><br/></p>
</section>
</blockquote>
<section>


<p>साधूंचे अमित गुण । त्यांत मुख्यत्वें अष्टलक्षण 
।</p>
<p>निवडूनि सांगे श्रीकृष्ण । ते कोण कोण अवधारीं ॥ 
१६ ॥</p>
</section>
<section>
<p>प्राप्ताप्राप्त-लाभावस्था । बाधूं न शके साधूंच्या 
चित्ता ।</p>
<p>चित्त रातलें भगवंता । ‘निरपेक्षता’ या नांव ॥ १७ 
॥</p>
</section>
<section>
<p>पैल विषयो मज व्हावा । ऐसा आठव नाठवे जीवा ।</p>
<p>हा साधूचा निरपेक्षा ठेवा । जाण उद्धवा गुण पहिला 
॥ १८ ॥</p>
</section>
<section>
<p>चित्तें चिंतावें चैतन्य । याचि नांवे ‘मचित्त’ 
पण ।</p>
<p>याचि नांवें निरपेक्ष पूर्ण । इतर चिंतन भवबंधु 
॥ १९ ॥</p>
</section>
<section>
<p>निरपेक्ष व्हावया एथ । जागृति स्वप्न सुषुप्ती‌आंत 
।</p>
<p>चिन्मात्रीं जडलें चित्त । या नांव ‘मच्चित्त’ 
गुण दुजा ॥ ३२० ॥</p>
</section>
<section>
<p>देह झालिया लक्ष्मीयुक्त । अथवा हो कां आपद्भूत 
।</p>
<p>चित्त परमानंदीं निश्चित । या नांव ‘मच्चित’ उद्धवा 
॥ २१ ॥</p>
</section>
<section>
<p>कामलोभादिदोषरहित । परमानंदीं जडलें चित्त ।</p>
<p>शांति सुखवासें वसे तेथ । यालागीं ‘प्रशांत’ बोलिजे 
त्यासी ॥ २२ ॥</p>
</section>
<section>
<p>जरी प्राणान्त केला अपकार । तरी न म्हणे हा ‘दुष्ट’ 
नर ।</p>
<p>अपकाऱ्या करी अति‌उपकार । प्रशांतिप्रकार या नांव 
॥ २३ ॥</p>
</section>
<section>
<p>जरी ठकूनि सर्वस्व नेलें । तरी क्षोभेना दोष बोले 
।</p>
<p>तें जाण ब्रह्मार्पण झालें । येणें अंगा आलें प्रशांतत्व 
॥ २४ ॥</p>
</section>
<section>
<p>ब्रह्मभावेंचि तत्त्वता । विश्वासणें सर्व भूतां 
।</p>
<p>कदा विकल्प नुपजे चित्ता । हे प्रशांतता गुण तिजा 
॥ २५ ॥</p>
</section>
<section>
<p>ऐसा हा प्रशांत गुण । अंगीं बाणावया हेंचि कारण ।
</p>
<p>जगीं देखे ‘समदर्शन’ । ब्रह्मपरिपूर्ण समसाम्यें 
॥ २६ ॥</p>
</section>
<section>
<p>जग पाहतां दिसे विषम । परी विषमीं देखे सम ब्रह्म 
।</p>
<p>तोचि ‘समदर्शी’ परम । हा गुण निरुपम पैं चौथा ॥ २७ 
॥</p>
</section>
<section>
<p>हे समदृष्टी यावया हाता । भावें भजोनि भगवंता ।</p>
<p>निःशेष त्यजावी अहंममता । तेही कथा अवधारीं ॥ २८ 
॥</p>
</section>
<section>
<p>देहीं धरितां देहाभिमान । ते अहंता वाढवी ‘मीपण’ 
।</p>
<p>मीपणें ‘ममता’ जाण । वाढे संपूर्ण देहसंबंधें ॥ 
२९ ॥</p>
</section>
<section>
<p>जे वाडली अहंअममता । ते वर्तवी महादुःखावर्ता ।
</p>
<p>तेचि निवारावया निजव्यथा । सद्भावें गुरुनाथा शरण 
जावें ॥ ३३० ॥</p>
</section>
<section>
<p>गुरुकृपा झालिया पूर्ण । माझ्या देहींचें जें मीपण 
।</p>
<p>तें उकलोनि दावितां जाण । जग संपूर्ण मी एक ॥ ३१ ॥</p>
</section>
<section>
<p>जें जें सान थोर दिसे दृष्टीं । तें तें अवघें मीचि 
सृष्टीं ।</p>
<p>माझ्या मीपणाची निजपुष्टी । घोंटीत उठी त्रैलोक्य 
॥ ३२ ॥</p>
</section>
<section>
<p>ऐसा मीपणें परिपूर्ण । तेथ ‘मी’ म्हणावया म्हणतें 
कोण ।</p>
<p>निःशेष निमालें मीतूंपण । ‘निरभिमान’ या नांव ॥ 
३३ ॥</p>
</section>
<section>
<p>ऐसें माझें मीपण पाहतां । समूळ हारपली ममता ।</p>
<p>हें ‘माझें’ म्हणावया पुरता । ठाव रिता नुरेचि ॥ 
३४ ॥</p>
</section>
<section>
<p>माझ्या पीपणाबाहिरें । जैं ममतास्पद दुजें उरे 
।</p>
<p>तैं तेथ पूर्ण ममता स्फुरे । ते म्यां चिन्मात्रें 
घोंटिली ॥ ३५ ॥</p>
</section>
<section>
<p>तेथ मीपणेंसीं मी माझें । नुरेचि तूंपणेंसीं तुझें 
।</p>
<p>ऐसे परब्रह्माचेनि निजें । झाले सहजें ‘निर्मम’ 
॥ ३६ ॥</p>
</section>
<section>
<p>निर्मम निरभिमान । तें हें उद्धवा गा संपूर्ण ।</p>
<p>पांचवें सहावें लक्षण । संताचें जाण निजगुह्य ॥ 
३७ ॥</p>
</section>
<section>
<p>ऐसे निर्मम निरहंकार । जे हो‍ऊनि ठेले साचार ।</p>
<p>त्यांसी द्वंद्वदुःखडोंगर । अणुमात्र न बाधी ॥ 
३८ ॥</p>
</section>
<section>
<p>देह अदृष्टाच्या वांटा । लागतां सुखदुःखांच्या 
झटा ।</p>
<p>तो ब्रह्मसुखाचे चोहटा । देहाचा द्रष्टा हो‍ऊनि 
वसे ॥ ३९ ॥</p>
</section>
<section>
<p>देहासी पदवी आली थोरी । तो श्लाघेना जीवाभीतरीं 
।</p>
<p>देह घोळसितां नरकद्वारीं । तो अणुभरी कुंथेना ॥ 
३४० ॥</p>
</section>
<section>
<p>देह व्याघ्रमुखीं सांपडे । तेणें दुःखें तो न सांकडे 
।</p>
<p>देह पालखीमाजीं चढे । तैं वाडेंकोडें श्लाघेना 
॥ ४१ ॥</p>
</section>
<section>
<p>छाया विष्ठेवरी पडे । कां पालखीमाजीं चढे ।</p>
<p>तेणें पुरुषा सुखदुःख न जोडे । मुक्तासी तेणें पाडें 
देहभोग ॥ ४२ ॥</p>
</section>
<section>
<p>त्याचे दृष्टीखालीं एका‌एक । दुःखापणा मुके दुःख 
।</p>
<p>सुखपणा विसरे सुख । ‘निर्द्वंद्व’ देख या हेतू ॥ 
४३ ॥</p>
</section>
<section>
<p>जो निर्मम निरभिमान । त्यासी नाहीं भेदभान ।</p>
<p>अभेदीं मिथ्या द्वंद्वबंधन । हा सातवा गुण निर्द्वंद्व 
॥ ४४ ॥</p>
</section>
<section>
<p>जो निर्द्वंद्व निरभिमान पहा हो । त्यासी समूळ मिथ्या 
निजदेहो ।</p>
<p>तेथ देहसंबंधें परिग्रहो । उरावया ठावो मग कैंचा 
॥ ४५ ॥</p>
</section>
<section>
<p>स्वजनधनस्त्रीपुत्रांसी । नांदोनि तो नातळें त्यांसी 
।</p>
<p>स्वप्नींची घरवात जागृता जैशी । तैसा साधूसी संसारु 
॥ ४६ ॥</p>
</section>
<section>
<p>एवां परिग्रही असोन । साधु ‘अपरिग्रही’ पूर्ण ।
</p>
<p>हें आठवें मुख्य लक्षण । अतर्क्य जाण जगासी ॥ ४७ 
॥</p>
</section>
<section>
<p>साधु परिग्रही दिसती । परी ते परीग्रही नसती ।</p>
<p>हेचि संतांची पावावया स्थिती । त्यांची निजभक्ती 
करावी ॥ ४८ ॥</p>
</section>
<section>
<p>हें साधूचें अष्टलक्षण । तें ब्रह्मींचें अष्टांग 
जाण ।</p>
<p>कीं अष्टमहासिद्धी निर्गुण । ते हे अष्टगुण साधूंचे 
॥ ४९ ॥</p>
</section>
<section>
<p>चैतन्यसरोवरींचें कमळ । विकासलें अष्टदळ ।</p>
<p>तें हें संतलक्षण केवळ । स्वानंदशीळ साधूंचें ॥ 
३५०॥</p>
</section>
<section>
<p>ऐसे हे अष्ट महागुण । सकळ भूषणां भूषण ।</p>
<p>ज्यांचे अंगीं बाणले पूर्ण । ते साधु सज्जन अतिशुद्ध 
॥ ५१ ॥</p>
</section>
<section>
<p>इतर संगाचिये प्राप्ती । संग बाधक निश्चितीं ।</p>
<p>तैशी नव्हे सत्संगती । संगे छेदी आसक्ती देहसंगा 
॥ ५२ ॥</p>
</section>
<section>
<p>तेथ उपदेश नलगे कांहीं । संगेंचि देही करी विदेही 
।</p>
<p>तेचि साते श्लोकीं पाहीं । संतांची नवा‌ई हरि सांगे 
॥ ५३ ॥</p>
</section>
<blockquote>
<section>
<p><br/></p>

<p>तेषु नित्यं महाभाग महाभागेषु मत्कथाः ।</p>
<p>संभवन्ति हिता नृणां जुषतां प्रपुनन्त्यघम्‌ ॥ 
२८ ॥</p>
<p><br/></p>
</section>
</blockquote>
<section>


<p>इंद्रपदादि ब्रह्मसदन । ये प्राप्ती नांव ‘भाग्य’ 
गहन ।</p>
<p>तेही सत्संगासमान । कोट्यंशें जाण तुके ना ॥ ५४ ॥</p>
</section>
<section>
<p>ऐशी जे कां सत्संगती । सभाग्य भाग्याचे पावती ।</p>
<p>भगवद्भावें साधु वर्तती । माझे कथाकीर्ति-अनुवादें 
॥ ५५ ॥</p>
</section>
<section>
<p>जे कथा अवचटें कानीं । पडतां कलिमलाची धुणी ।</p>
<p>करूनि सांडीत तत्क्षणीं । जे गंगेहूनी पवित्र ॥ 
५६ ॥</p>
</section>
<section>
<p>जेथ माझी निजकथा गाती । तीर्थें तेथे पवित्र होती 
।</p>
<p>ऐशिया भगवत्कथाकीर्ती । साधु गर्जती सर्वदा ॥ ५७ 
॥</p>
</section>
<section>
<p>स्वयें आपण भागीरथी । सर्वदा ऐसें जीवीं चिंती ।
</p>
<p>कोणी साधु ये जैं मजप्रती । तैं माझीं पापें जाती 
निःशेष ॥ ५८ ॥</p>
</section>
<section>
<p>पार्वतीचा द्वेष मनीं । तें बद्धपाप मजलागुनी ।
</p>
<p>तेंही झडे संतचरणीं । सकळ पापा धुणी सत्संगें ॥ ५९ 
॥</p>
</section>
<section>
<p>कां ज्याचें मुखीं हरिनामकीर्ती । त्याचे पाय जैं 
मजमाजीं येती ।</p>
<p>तैं सकळ पापें माझीं जाती । ऐसें भागीरथी स्वयें 
बोले ॥ ३६० ॥</p>
</section>
<section>
<p>ऐसी संतांची संगती । सदा वांछी भागीरथी ।</p>
<p>अवचटें गेलिया संतांप्रती । पापें पळतीं प्राण्यांचीं 
॥ ६१ ॥</p>
</section>
<section>
<p>ते संतमुखींची माझी कथा । जैं अत्यादरें ऐके श्रोता 
।</p>
<p>तैं त्याचें निजभाग्य तत्त्वतां । मजही सर्वथा 
न वर्णवे ॥ ६२ ॥</p>
</section>
<section>
<p>माझे कथेची अति‌आवडी । नित्य नूतन नवी गोडी ।</p>
<p>सादरें ऐकतां पापकोडी । जाळोनि राखोडी उरवीना ॥ 
६३ ॥</p>
</section>
<section>
<p>माझी कथा कां माझे नाम । सकळ पातकां करी भस्म ।</p>
<p>हेंचि चित्तशुद्धीचें वर्म । अतिसुगम उद्धवा ॥ 
६४ ॥</p>
</section>
<section>
<p>नाना यागो योग वेदाध्ययन । करितां पवित्र नव्हे 
मन ।</p>
<p>तें करितां हरिकथाश्रवण । होय अंतःकरण पुनीत ॥ ६५ 
॥</p>
</section>
<section>
<p>अबद्व पढतां वेद । दोष बाधिती सुबद्ध ।</p>
<p>नाम पढतां अबद्ध । श्रोते होती शुद्ध परमार्थतां 
॥ ६६ ॥</p>
</section>
<section>
<p>नाना योग याग वेदाध्ययन । तेथ अधिकारी द्वीज संपूर्ण 
।</p>
<p>कथाश्रवणें चारी वर्ण । होती पावन उद्धवा ॥ ६७ ॥</p>
</section>
<section>
<p>ऐसा लाभ कथाश्रवणीं । तरी कां ना‌इकिजे सकळ जनीं 
।</p>
<p>तें भाग्य भगवत्कृपेवांचूनी । सर्वथा कोणी लाहेना 
॥ ६८ ॥</p>
</section>
<section>
<p>भगवत्कृपा पावले साङ्ग । त्यांसी कथाकीर्तनीं अनुराग 
।</p>
<p>तेचि निजभाग्यें महाभाग । स्वमुखें श्रीरंग बोलिला 
॥ ६९ ॥</p>
</section>
<section>
<p>जगातें पवित्र करिती । माझी जाण नामकीर्ती ।</p>
<p>ऐसा कळवळोनि श्रीपती । उद्धवाप्रती बोलिला ॥ ३७० 
॥</p>
</section>
<section>
<p>ऐशी भगवत्कृपेची प्राप्ती । केवीं आतुडे आपुले 
हातीं ।</p>
<p>तेचि अर्थीं श्रीपती । विशद श्लोकार्थीं सांगत 
॥ ७१ ॥</p>
</section>
<blockquote>
<section>
<p><br/></p>

<p>ता ये श्रृण्वन्ति गायन्ति ह्यनुमोदन्ति चादृताः 
।</p>
<p>मत्पराः श्रद्दधानाश्च भक्तिं विन्दन्ति ते मयि 
॥ २९ ॥</p>
<p><br/></p>
</section>
</blockquote>
<section>


<p>आपुलिया गृहकार्यार्था विषयव्यापारीं जातां जातां 
।</p>
<p>कानीं पडली हरिकथा । स्वभावतां प्रसंगें ॥ ७२ ॥</p>
</section>
<section>
<p>कृष्णकीर्तिकथनाक्षरें । रिघतांचि कर्णद्वारें 
।</p>
<p>भीतरील पाप एकसरें । निघे बाहिरें गजबजोनि ॥ ७३ ॥</p>
</section>
<section>
<p>जेवीं पंचाननाची आरोळी । करी मदगजां रांगोळी ।</p>
<p>तेवीं हरिकथेच्या मेळीं । होय रंवदळी महापापा ॥ 
७४ ॥</p>
</section>
<section>
<p>ऐसा निघाल्या पापाचा केरु । कथेसी उपजे अत्यादरु 
।</p>
<p>कथावधानीं धरितां धीरु । हर्षे निर्भरु नर होय ॥ 
७५ ॥</p>
</section>
<section>
<p>जंव जंव कथारहस्य जोडे । तंव तंव अनुमेदनीं प्रीति 
वाढे ।</p>
<p>वाढले प्रीतीचेनि पाडें । ते कथा कैवाडें स्वयें 
गाय ॥ ७६ ॥</p>
</section>
<section>
<p>फेडूनि लोकलाजेचें बिरडें । गातां हरिकीर्तिगुण 
पवाडे ।</p>
<p>न पाहे तो कर्माकडे । न सांकडें सुहृदासी ॥ ७७ ॥</p>
</section>
<section>
<p>निजभावें भगवत्कथा गातां । स्वयंभ उपजे सादरता 
।</p>
<p>तेणें अत्यादरें हरिकथा । होय सांगता अतिश्रद्धा 
॥ ७८ ॥</p>
</section>
<section>
<p>जंव जंव कथा सांगे निवाडें । तंव तंव श्रद्धा अधिक 
वाढे ।</p>
<p>प्रेमाचा पूर चढे । त्यामाजीं बुडे निज श्रद्धा 
॥ ७९ ॥</p>
</section>
<section>
<p>कथाकीर्तन अनुकीर्ती । वाढत्या श्रद्धेचिये प्रीतीं 
।</p>
<p>बाधूं न शके विषयासक्ती । तेणें मत्पर स्थिति साधकां 
॥ ३८० ॥</p>
</section>
<section>
<p>न करितां भगवद्भजन । वेदाध्ययन यज्ञ दान ।</p>
<p>येणेंचि आम्ही जा‌ऊं तरोन । म्हणती ते जन महामूढ 
॥ ८१ ॥</p>
</section>
<section>
<p>एथ मुख्यत्वें भगवद्भक्ती । हा विश्व्वास धरितां 
चित्तीं ।</p>
<p>भगवत्पर झालिया वृत्ती । सर्व भूतीं मद्भाव ॥ ८२ 
॥</p>
</section>
<section>
<p>ऐसा भाव धरोनि हृदयीं । माझे भक्तीवेगळें कांहीं 
।</p>
<p>सर्वथा स्वयें करणें नाहीं । ‘मत्पर’ पाहीं या रीतीं 
॥ ८३ ॥</p>
</section>
<section>
<p>ऐशिया मत्परा वृत्तीं । सावधान निजस्थिती ।</p>
<p>तेणें उपजे ‘चौथी भक्ती’ । तेंचि श्रीपति स्वयें 
सांगे ॥ ८४ ॥</p>
</section>
<section>
<p>तेथ न करितां आठवण । अखंड होय हरिचें स्मरण ।</p>
<p>क्रियामात्रें भगवद्भजन । सहजें जाण सर्वदा ॥ ८५ 
॥</p>
</section>
<section>
<p>जें जें ‘दृष्टीं’ देख आपण । थोर अथवा सूक्ष्म सान 
।</p>
<p>तें तें होय हरीचें निजदर्शन । सहजें भजन अहेतुक 
॥ ८६ ॥</p>
</section>
<section>
<p>जें जें ‘वाचा’ वदे वचन । तेंतें होय हरीचें स्तवन 
।</p>
<p>स्तव्य स्तविता उणखूण । हेही आठवण विसरोनी ॥ ८७ ॥</p>
</section>
<section>
<p>शब्दीं शब्दातें शब्दवितां । ते शब्दरूपें हरीची 
सत्ता ।</p>
<p>शब्द द्योती ज्या शब्दार्था । ते अर्थग्राहकता 
हरीची ॥ ८८ ॥</p>
</section>
<section>
<p>यापरी ‘शब्दश्रवण’ । श्रवणीं श्रवण होतां जाण ।
</p>
<p>तो शब्दार्थ संपूर्ण । होय ब्रह्मार्पण श्रवणेंसीं 
॥ ८९ ॥</p>
</section>
<section>
<p>‘गंध’ घ्राणां होतां भेटी । भोक्तेपणें हरीचि उठी 
।</p>
<p>तो घ्रेय घ्राता घ्राण त्रिपुटी । स्वयें घोंटी 
चिदत्वें ॥ ३९० ॥</p>
</section>
<section>
<p>‘रस’ रसना रसत्वबोघ । तेथ निजभोक्ता गोविंद ।</p>
<p>तो भोग्य भोक्ता भोजनसंबंध । करी परमानंद निजबोधें 
॥ ९१ ॥</p>
</section>
<section>
<p>‘शीत-उष्ण-मृदु-कठीण’ । निजांगीं लागतां जाण ।</p>
<p>तें अंगेंचि होय आपण । मृदु कठिण मिथ्यात्वें ॥ ९२ 
॥</p>
</section>
<section>
<p>‘करां’ ची जे कर्तव्यता । तीतें चालवी अकर्तता ।
</p>
<p>यालागीं घेतां देतां । अकर्तात्मतां हरिभजन ॥ ९३ 
॥</p>
</section>
<section>
<p>निश्चळ निजरूपावरी । चपळ पा‌उलांच्या हारी ।</p>
<p>चालवी जैशा लहरी । सूर्यकरीं मृगजळाच्या ॥ ९४ ॥</p>
</section>
<section>
<p>जागृति-स्वप्न-सुषुप्तीं । चिन्मात्रीं जडली वृत्ती 
।</p>
<p>चित्त चित्तत्वाची विसरे स्फूर्ति । या नांव ‘मद्भक्ति’ 
उद्धवा ॥ ९५ ॥</p>
</section>
<section>
<p>हे माझी आवडती भक्ती । इचें नांव म्हणिजेत ‘चौथी’ 
।</p>
<p>हें भाग्य आतुडे ज्याचे हातीं । तैं चारी मुक्ती 
निजदासी ॥ ९६ ॥</p>
</section>
<blockquote>
<section>
<p><br/></p>

<p>भक्तिं लब्धवतः साधोः किमन्यदवशिष्यते ।</p>
<p>मय्यनन्तगुणे ब्रह्मण्यानन्दानुभवात्मनि ॥ ३०॥</p>
<p><br/></p>
</section>
</blockquote>
<section>


<p>अत्यंत माझी पढियंती । ते हे जाण चौथी भक्ती ।</p>
<p>निजभाग्यें लाधल्या हातीं । चारी मुक्ती तृणप्राय 
॥ ९७ ॥</p>
</section>
<section>
<p>निरपेक्ष जेथ माझी भक्ती । तेथ पायां लागती चारी 
मुक्तीं ।</p>
<p>त्यांतें भक्त न धरिती हातीं । एथवरी प्रीति मद्भजनीं 
॥ ९८ ॥</p>
</section>
<section>
<p>माझिया निजभजनप्रीतीं । स्वप्नींही बद्धता नेणिजे 
भक्तीं ।</p>
<p>बद्धतेवीण मिथ्या मुक्ती । जाणोनि न घेती निजभक्त 
॥ ९९ ॥</p>
</section>
<section>
<p>जेथ बद्धता समूळ कुडी । तेथ मुक्ति कायशी बापुडी 
।</p>
<p>माझिया निजभजना‌अवडीं । स्वानंदकोडी मद्भक्तां 
॥ ४०० ॥</p>
</section>
<section>
<p>निरपेक्षा निजप्रीतीं । भावें करितां अनन्य भक्ती 
।</p>
<p>भक्तांसी स्वानंदाची प्राप्ती । भजनस्थितीमाझारीं 
॥ १ ॥</p>
</section>
<section>
<p>जेवीं गर्भेंसीं वर्ते गुर्विणी । कां तरुणपणेंसीं 
तरुणी ।</p>
<p>तेवी स्वानंदाच्या पूर्णपणें । माझे निजभजनीं मद्भक्त 
॥ २ ॥</p>
</section>
<section>
<p>तेथ सगुण अथवा निर्गुण । उभयरूपें मीचि ब्रह्म पूर्ण 
।</p>
<p>तेथ भावें करितां भजन । ब्रह्मसंपन्न मद्भक्त ॥ 
३ ॥</p>
</section>
<section>
<p>भावें करितां माझी भक्ती । भाविकां कोण पां अप्राप्ती 
।</p>
<p>विवेकवैराग्यज्ञानसंपत्ती । पायां लागती मद्भक्तांच्या 
॥ ४ ॥</p>
</section>
<section>
<p>माझे निजभजनें तुटे भेद । स्वयेंचि प्रकटे अभेदबोध 
।</p>
<p>तेणें वोसंडे परमानंद । स्वानंदकंद स्वयंभ ॥ ५ ॥</p>
</section>
<section>
<p>माझे स्वरूपा नाहीं अंत । यालागीं नांवें मी ‘अनंत’ 
।</p>
<p>बाप भक्तभाव समर्थ । तिहीं मी अनंत आकळिलों ॥ ६ ॥</p>
</section>
<section>
<p>ऐसें ज्यांचे प्रेम गोड । त्यांचे सेवेचें मज कोड 
।</p>
<p>त्यांचें सोशीं मी सांकड । निचाडा चाड मज त्यांचि 
॥ ७ ॥</p>
</section>
<section>
<p>देव सप्रेमें भुलला । म्हणे मी त्यांचाचि अंकिला 
।</p>
<p>जीवेंभावें त्यांसी विकिला । मी त्यांचा जाहला 
तिहीं लोकीं ॥ ८ ॥</p>
</section>
<section>
<p>एथवरी भक्तां माझी प्राप्ती । अवचटें झाल्या सत्संगती 
।</p>
<p>मा सद्भावें जे साधु सेविती । त्यांची निजगती मज 
न बोलवे ॥ ९ ॥</p>
</section>
<section>
<p>ऐसा संतमहिमा वानितां । धणी न पुरे श्रीकृष्णनाथा 
।</p>
<p>तोचि संतमहिमा मागुता । होय वानिता चौं श्लोकीं 
॥ ४१० ॥</p>
</section>
<blockquote>
<section>
<p><br/></p>

<p>यथोपश्रयमानस्य भगवन्तं विभावसुम ।</p>
<p>शीतं भयं तमोऽप्येति साधून्‌ सम्सेवतस्तथा ॥ ३१ 
॥</p>
<p><br/></p>
</section>
</blockquote>
<section>


<p>जेवीं वैश्वानर तेजोमूर्ती । त्याची सेवा जे करूं 
जाणती ।</p>
<p>त्यांचें शीततमभयनिवृत्ती । तो करी निश्चितीं उद्धवा 
॥ ११ ॥</p>
</section>
<section>
<p>शीत निवारी संनिधी । तम निवारी तेजोवृद्धी ।</p>
<p>भय निवारी भगवद्बुद्धी । जेवीं त्रिशुद्धी विभावसु 
॥ १२ ॥</p>
</section>
<section>
<p>तैशीच जाण सत्संगती । संगें त्रिविध ताप निवारती 
।</p>
<p>तेचि अर्थींची निजयुक्ती । ऐक उपपत्ती उद्धवा ॥ 
१३ ॥</p>
</section>
<section>
<p>शीत म्हणिजे द्वंद्वबाधु । तो समूळ निवारिती साधु 
।</p>
<p>तम म्हणिजे अज्ञानांधु । त्यासी करिती प्रबोधु 
निजज्ञानें ॥ १४ ॥</p>
</section>
<section>
<p>भयांमाजीं श्रेष्ठ मरण । भय निवारी साधु विचक्षण 
।</p>
<p>निवारिती जन्ममरण । कृपाळु पूर्ण दीनांचे ॥ १५ ॥</p>
</section>
<section>
<p>अग्नीसमान म्हणों साधु । हाही बोल अति‌अबद्धु ।
</p>
<p>अग्नीहूनि अधिक साधु । तोचि प्रबोधु हरि सांगे ॥ 
१६ ॥</p>
</section>
<section>
<p>अग्नीपाशीं प्रबळ धूम । साधु निष्क्रोध निर्धूम 
।</p>
<p>अग्नि पोळी अधमोत्तम । साधु सर्वसम सुखदाते ॥ १७ 
॥</p>
</section>
<section>
<p>साधूंची धन्य संगती । संगे जडजाड्य तोडिती ।</p>
<p>कर्माचें कर्मत्व मोडिती । बुडत्या तारिती निजसंगें 
॥ १८ ॥</p>
</section>
<blockquote>
<section>
<p><br/></p>

<p>निमज्ज्योन्मज्जतां घोरे भवाब्धौ परमायनम्‌ ।
</p>
<p>सन्तो ब्रह्मविदः शान्ता नौर्दृढेवाप्सु मज्जताम्‌ 
॥ ३२ ॥</p>
<p><br/></p>
</section>
</blockquote>
<section>


<p>प्रतिक्षणीं अधिक वृद्धी । अमर्याद वाढे भवाब्धी 
।</p>
<p>तेथ उबकल्या चुबकल्या त्रिशुद्धी । अधर्मबुद्धि 
॥ १९ ॥</p>
</section>
<section>
<p>अधर्में निमज्जन नरकांत । स्वधर्में उन्मज्जन स्वर्गांत 
।</p>
<p>ऐसे भोगिती आवर्त । स्वर्गनरकांत संसारी ॥ ४२० ॥</p>
</section>
<section>
<p>यापरी संसारी जन । पावतां उन्मज्जन निमज्जन ।</p>
<p>त्यासी तरावया भवाब्धि जाण । साधु सज्जन दृढ नाव 
॥ २१ ॥</p>
</section>
<section>
<p>पडल्या जळार्णवामाझारीं । जेवीं अच्छिद्र नाव तारी 
।</p>
<p>तेवीं बुडतां भवसागरीं । सुखरूप तारी सज्जननाव 
॥ २२ ॥</p>
</section>
<section>
<p>कामक्रोधरहित शांती । हेचि नावेची अच्छिद्र स्थिती 
।</p>
<p>ब्रह्मज्ञानें सपुरती । सुखरूप निश्चितीं या हेतु 
॥ २३ ॥</p>
</section>
<section>
<p>कामक्रोधादि सावजांसी । बळें घ्यावया आंविसासी 
।</p>
<p>कदा न येववे नावेपाशीं । संगें सकळांसी तारक ॥ २४ 
॥</p>
</section>
<section>
<p>नवल ये नावेची स्थिती । जुनी नव्हे कल्पांतीं ।</p>
<p>बुडवूं नेणे धारावर्तीं । तारक निश्चितीं निजसंगें 
॥ २५ ॥</p>
</section>
<section>
<p>परी ये नावेची नवल गती । वरी चढले ते बुडती ।</p>
<p>तळीं राहिले ते तरती । जाण निश्चितीं उद्धवा ॥ २६ 
॥</p>
</section>
<section>
<p>दीनांचा कळवळा पहा हो । हाचि मुख्यत्वें तरणोपावो 
।</p>
<p>त्या कळवळ्याचा अभिप्रावो । स्वयें देवो सांगत 
॥ २७ ॥</p>
</section>
<blockquote>
<section>
<p><br/></p>

<p>अन्नं हि प्राणिनां प्राण आर्तानां शरणं त्वहम्‌ 
।</p>
<p>धर्मो वित्तं नृणां प्रेत्य सन्तोऽर्वाग्बिभ्यतोऽरणम्‌ 
॥ ३३ ॥</p>
<p><br/></p>
</section>
</blockquote>
<section>


<p>जेवीं अन्नेवीण प्राण । सर्वथा न वांचती जाण ।</p>
<p>प्राण्यांचें प्राणपोषण । करावया सामर्थ्य पूर्ण 
अन्नीं नांदे ॥ २८ ॥</p>
</section>
<section>
<p>जोडली धर्माची संपत्ती । ते इहलोकीं होय रक्षीती 
।</p>
<p>तेचि धर्मधन देहांतीं । उत्तम गतिदायक ॥ २९ ॥</p>
</section>
<section>
<p>संसारीं पीडिले दारुण । त्रिविध तापें तापले पूर्ण 
।</p>
<p>ऐशिया शरणागता शरण्य । मी नारायण रक्षिता ॥ ४३० ॥</p>
</section>
<section>
<p>माझें करितां नामस्मरण । सहजें निवारे जन्ममरण 
।</p>
<p>त्या मज रिघालिया शरण । बाधी दुःख कोण बापुडें ॥ 
३१ ॥</p>
</section>
<section>
<p>दुःखभय न पावतां आधीं । जिंहीं साधु सेविले सद्बुद्धीं 
।</p>
<p>त्यांसी भवभयाची आधिव्याधी । जाण त्रिशुद्धी बाधिना 
॥ ३२ ॥</p>
</section>
<section>
<p>प्राणियांसी होतां पतन । भाग्यें भेटल्या सज्जन 
।</p>
<p>निवारूनि अधोगमन । जन्ममरण छेदिती ॥ ३३ ॥</p>
</section>
<section>
<p>संसार तरावया जाण । सत्संगतीचि प्रमाण ।</p>
<p>त्यांचे भावें धरितां चरण । दीनोद्धरण त्यांचेनी 
॥ ३४ ॥</p>
</section>
<blockquote>
<section>
<p><br/></p>

<p>सन्तो दिशन्ति चक्षूंषि बहिरर्कः समुत्थितः ।</p>
<p>देवता बान्धवाः सन्तः सन्त आत्माहमेव च ॥ ३४ ॥</p>
<p><br/></p>
</section>
</blockquote>
<section>


<p>जेवीं आंधारेंसीं सगळी राती । निजतेजें निरसी गभस्ती 
।</p>
<p>तेवीं सत्संगसूर्यप्राप्ती । अविद्येची निश्चितीं 
निरसी निशा ॥ ३५ ॥</p>
</section>
<section>
<p>बाह्य उगवल्या गभस्ती । चोरभयाची होत निवृत्तीं 
।</p>
<p>तेवीं जोडल्या सत्संगती । भवभय कल्पांतीं असेना 
॥ ३६ ॥</p>
</section>
<section>
<p>बाह्य सूर्योदयकाळीं । पक्षी सांडिति आविसाळीं 
।</p>
<p>सत्संगसूर्याचे मेळीं । देहाचीं आविसाळीं सांडिती 
जीव ॥ ३७ ॥</p>
</section>
<section>
<p>बाह्य सूर्याचा किरणीं । हर्षें विकासे कमळिणी 
।</p>
<p>सत्संगसूर्याचे मिळणीं । निर्विकल्प कमळणी विकासे 
॥ ३८ ॥</p>
</section>
<section>
<p>सूर्य उगवलिया गगनीं । चक्रवाकें मिळती मिळणीं 
।</p>
<p>तेवीं सत्संग पावोनि । जीव शिव दोनी एकवटती ॥ ३९ 
॥</p>
</section>
<section>
<p>बाह्य सूर्याचे पहांटेसी । पांथिक चालती स्वग्रामासी 
।</p>
<p>सत्संगसूर्याचे प्रकाशीं । मुमुक्षु निजधामासी 
पावती ॥ ४४० ॥</p>
</section>
<section>
<p>बाह्य सूर्याचे उदयस्थितीं । कर्माची चाले कर्मगती 
।</p>
<p>सत्संगसूर्याचे संगतीं । निष्कर्मप्रवृत्ति प्रवर्ते 
॥ ४१ ॥</p>
</section>
<section>
<p>सूर्यबिंबाचे उदयसंधी । अर्घ्यदान दीजे वेदविदीं 
।</p>
<p>सत्संगसूर्याचे संबंधीं । दीजे देहबुद्धी तिलांजळी 
॥ ४२ ॥</p>
</section>
<section>
<p>सूर्यौदयचिया प्राप्ती । याज्ञिक होमातें हविती 
।</p>
<p>तेवीं सत्संगसूर्यस्थिती । अहंता हविती ज्ञानग्नीं 
॥ ४३ ॥</p>
</section>
<section>
<p>सूर्य उगवूनि आकाशीं । जगाची जड निद्रा निरसी ।</p>
<p>संत उगवूनि चिदाकाशीं । जीव चित्प्रकाशीं प्रबोधी 
॥ ४४ ॥</p>
</section>
<section>
<p>हो कां साधु सूर्यासमान । हें बोलणें निलग हीन ।</p>
<p>सूर्यो पावे अस्तमान । साधु प्रकाशमान सर्वदा ॥ 
४५ ॥</p>
</section>
<section>
<p>सूर्यासी आच्छादी आभाळ । साधु सदा निजनिर्मळ ।</p>
<p>सूर्यासी सदा भ्रमणकाळ । साधु अचंचळ भ्रमणरहित 
॥ ४६ ॥</p>
</section>
<section>
<p>ग्रहणकाळाचा लवलाहो । पावतां सूर्यातें ग्रासी 
राहो ।</p>
<p>साधु ग्रहांचा पुसोनि ठावो । स्वानंदें पहा हो नांदती 
॥ ४७ ॥</p>
</section>
<section>
<p>दु‌ई दाटतां प्रबळ । तेणें आच्छादे रविमंडळ ।</p>
<p>तम धूम मोहपडळ । साधूंसी अळुमाळ बाधीना ॥ ४८ ॥</p>
</section>
<section>
<p>सूर्य निजकिरणें सर्वांतें तावी । साधु निजांगें 
जग निववी ।</p>
<p>सूर्य सर्वांतें क्षयो दावी । साधु अक्षयी करी निजबोधें 
॥ ४९ ॥</p>
</section>
<section>
<p>सूर्यो साह्य झालिया दृष्टीं । दृश्याकारें उघडे 
सृष्टी ।</p>
<p>सत्संग साह्य झालिया दृष्टीं । चिन्मात्रें सृष्टी 
ठसावे ॥ ४५० ॥</p>
</section>
<section>
<p>विवेकें विचारितां देख । सूर्याहूनि साधु अधिक 
।</p>
<p>साधु धरातळीं ज्ञानार्क । भवाब्धितारक निजसंगियां 
॥ ५१ ॥</p>
</section>
<section>
<p>पृथ्वीतळीं देवता साधु । साधु दीनांचे सखे बंधु 
।</p>
<p>साधुरूपें मी परमानंदु । जाण प्रसिद्ध परमात्मा 
॥ ५२॥</p>
</section>
<section>
<p>देवां दीजे बळि‌अवदान । तेव्हां देवा होती प्रसन्न 
।</p>
<p>कृपातारक निजसज्जन । दयाळु पूर्ण दीनांचे ॥ ५३ ॥</p>
</section>
<section>
<p>सुहद सखे सगोत्र बंधु । द्रव्यलोभें भजनसंबंधु 
।</p>
<p>निर्लोभें कृपाळू साधु । सखे बंधु दीनांचे ॥ ५४ ॥</p>
</section>
<section>
<p>संत केवळ कृपेचे दीप । संत ते माझें निजस्वरूप ।</p>
<p>यालागीं सत्संगें फिटे पाप । होती निष्पाप साधक 
॥ ५५ ॥</p>
</section>
<section>
<p>निष्पाप करूनि साधकांसी । ब्रह्मस्वरूपता देती 
त्यांसी ।</p>
<p>ऐसें कृपाळुत्व साधूंपाशीं । जाण निश्चयेंसीं उद्धवा 
॥ ५६ ॥</p>
</section>
<section>
<p>मी निर्गुणत्वें ब्रह्म पूर्ण । साधु चालतेंबोलतें 
ब्रह्म जाण ।</p>
<p>साधूंसी रिघालिया शरण । तैं जन्ममरण असेना ॥ ५७ ॥</p>
</section>
<section>
<p>साधूंसी सद्भावें शरण । रिघाल्या नुरे जन्ममरण 
।</p>
<p>साधु शरणागतां शरण्य । सत्य जाण उद्धवा ॥ ५८ ॥</p>
</section>
<section>
<p>भावें धरिलिया सत्संगती । संसारिया होय निर्मुक्ती 
।</p>
<p>हें प्रतिज्ञापूर्वक श्रीपती । उद्धवाप्रती बोलिला 
॥ ५९ ॥</p>
</section>
<section>
<p>सद्भावेंसीं सत्संगती । धरितां घरा ये ब्रह्मस्थिती 
।</p>
<p>हें निजवर्म उद्धवाप्रती । देवें अध्यायांतीं निरूपिलें 
॥ ४६० ॥</p>
</section>
<section>
<p>परम विरक्तीचें कारण । तें हें पुरूरवाप्रकरण ।
</p>
<p>उपसंहार श्रीकृष्ण । अध्यायांतीं जाण संपवी ॥ ६१ 
॥</p>
</section>
<blockquote>
<section>
<p><br/></p>

<p>वैतसेनस्ततोऽप्येवमुर्वश्या लोकनिःस्पृहः ।</p>
<p>मुक्तसङ्गो महीमेतामात्मारामश्चचार ह ॥ ३५ ॥</p>
</section>
</blockquote>
<blockquote>
<section>
<p>इति श्रीमद्भागवते महापुराणे पारमंहस्यां</p>
<p>संहितायामेकादशस्कन्धेषङ्‍विंशोऽध्यायः ॥ २६ ॥</p>
<p><br/></p>
</section>
</blockquote>
<section>


<p>पूर्वीं सूर्यवंश प्रसिद्ध । तेथ सोमवंशाचा संबंध 
।</p>
<p>‘वैतसेन’ श्लोकींचें पद । लावूनि गोविंद बोलिला 
॥ ६२ ॥</p>
</section>
<section>
<p>उमावनीं अति‌एकांत । तेथ उमा आणि उमाकांत ।</p>
<p>विगतवासेंसीं क्रीडत । स्वानंदयुक्त स्वलीला ॥ 
६३ ॥</p>
</section>
<section>
<p>तेथ शिवाचे दर्शनासी । अवचटें आले सप्त‌ऋषी ।</p>
<p>लज्जा उपजली पार्वतीसी । तिणें त्या वनासी शापिलें 
॥ ६४ ॥</p>
</section>
<section>
<p>‘जो पुरुष या वना‌आंत । ये‍ईल तो हो हो स्त्रीरूप 
एथ’ ।</p>
<p>ऐसा शाप क्रोधयुक्त । वदली निश्चित जगदंबा ॥ ६५ ॥</p>
</section>
<section>
<p>तेथ राजा ‘सुद्युम्न’ सूर्यवंशी । नेणॊनियां शापप्रभावासी 
।</p>
<p>पारधी आला त्या वनासी । सकळ सेनेसीं सन्नद्ध ॥ ६६ 
॥</p>
</section>
<section>
<p>रिघतांचि त्या वना‌आंत । पुरुषत्व पालटलें तेथ 
।</p>
<p>बाप शापाचें सामर्थ्य । झाले समस्त स्त्रीरूप ॥ 
६७ ॥</p>
</section>
<section>
<p>तेथ पुरुषत्वाची आठवण । निःशेष विसरलें मन ।</p>
<p>आपण पूर्वीं होतों कोण । हेंही संपूर्ण विसरले ॥ 
६८ ॥</p>
</section>
<section>
<p>अश्व झाले अश्विनी । हस्ती झाले हस्तिणी ।</p>
<p>पुरुषा झाले कामिनी । तत्क्षणीं त्या वनांव ॥ ६९ 
॥</p>
</section>
<section>
<p>तेथ पुरुषकामें कामासक्ती । अनुकूल पुरुषांप्रती 
।</p>
<p>स्त्रिया गेलिया त्या समस्ती । अतिकामरतीं संभोगा 
॥ ४७० ॥</p>
</section>
<section>
<p>राजा सुद्युम्न झाला नारी । अतिसुकुमार सुंदरी 
।</p>
<p>तो सोमपुत्र बुधातें वरी । अतिप्रीतीकरीं भाळोनि 
॥ ७१ ॥</p>
</section>
<section>
<p>बुधें सुद्युम्न देखोनि नारी । तो भुलला स्त्रीकामेकरीं 
।</p>
<p>एवं अतिप्रीतीं परस्परीं । येरयेरावरी भाळलें ॥ 
७२ ॥</p>
</section>
<section>
<p>बुध महाराजचूडामणी । तो सुद्युम्नातें स्त्रीत्वें 
पर्णी ।</p>
<p>केली पटाची निजराणी । बाप करणी कर्माची ॥ ७३ ॥</p>
</section>
<section>
<p>सुद्युम्नबुधवीर्येंकरीं । पुरूरवा जन्मे त्यांचे 
उदरीं ।</p>
<p>एवं सूर्यवंशामाझारीं । सोमवंश यापरी संचरला ॥ 
७४ ॥</p>
</section>
<section>
<p>हे सोमवंशींची आद्यकथा । एथूनि सोमवंश वाढता ।</p>
<p>श्रीकृष्ण बोलिला ध्वनितार्था । तेचि म्यां कथा 
उपलविली ॥ ७५ ॥</p>
</section>
<section>
<p>सुद्युम्न झाला बुधाची नारी । मागें सूर्यवंशामाझारीं 
।</p>
<p>नाहीं राज्यासी अधिकारी । संकट भारी वोढवलें ॥ ७६ 
॥</p>
</section>
<section>
<p>ते सूर्यवंशींचा कुळगुरु । वसिष्ठ महायोगीश्वरु 
।</p>
<p>तेणें करूनि अत्यादरु । गौरी-हरु प्रार्थिलीं ॥ 
७७ ॥</p>
</section>
<section>
<p>प्रसन्न करूनि पार्वतीसी । मागे सुद्युम्नाच्या 
उच्छापासी ।</p>
<p>येरी सांगे महादेवासी । तुम्हीं वसिष्ठासीं बुझवावें 
॥ ७८ ॥</p>
</section>
<section>
<p>जें भवानीचें शापवचन । कदा अन्यथा नव्हे जाण ।</p>
<p>धरावया वसिष्ठाचें मन । नवलविंदान शिवें केलें 
॥ ७९ ॥</p>
</section>
<section>
<p>शुक्ल पक्षीं सुद्युम्नासी । पुरुषत्व प्राप्ते‌अ 
हो‌ईल त्यासी ।</p>
<p>कृष्णपक्षीं बुधापाशीं । स्त्रीभावेंसीं वर्तेल 
॥ ४८० ॥</p>
</section>
<section>
<p>पक्षें पुरुष पक्षें नारी । ऐशिया उच्छापाची परी 
।</p>
<p>शिवें करूनि कृपेकरीं । केला अधिकारी निजराज्या 
॥ ८१ ॥</p>
</section>
<section>
<p>पुरुषत्व पावल्या सुद्युम्नासी । तें पुरुषत्व 
नावडे त्यासी ।</p>
<p>स्त्रीसंभोगें बुधापाशीं । अतिप्रीतीसीं लोधला 
॥ ८२ ॥</p>
</section>
<section>
<p>स्वर्ग‍अप्सरा आलिया पाशीं । त्याही नावडती सुद्युम्नासी 
।</p>
<p>त्याहूनि प्रीति बुधापाशीं । स्त्रीभावेंसीं अनिवार 
॥ ८३ ॥</p>
</section>
<section>
<p>बुधासीही स्वर्गांगना । संभोगीं न येती मना ।</p>
<p>ऐसी अतिप्रीति सुद्युम । स्त्रीभोगें जाण विगुंतली 
॥ ८४ ॥</p>
</section>
<section>
<p>पुरुषीं पुरुषत्वाची रती । भोगूं जाणें मी श्रीपती 
।</p>
<p>इतर बापुडीं तीं किती । स्त्रीदेहासक्तीं भुललीं 
॥ ८५ ॥</p>
</section>
<section>
<p>स्त्रीदेहीं जो आत्मा असे । तो भोगिजे म्यां हृषीकेशें 
।</p>
<p>इतरांसी स्त्रीदेहींचें पिसें । विषयावेशें भुलोनी 
॥ ८६ ॥</p>
</section>
<section>
<p>असो हें सांगावें किती । कामीं निष्कामतेची रती 
।</p>
<p>ते मी जाणें रमापती । कां जाणती निजानुभवी ॥ ८७ ॥</p>
</section>
<section>
<p>पुरुत्वापरीस कामरती । स्त्रीदेहीं अति‌आसक्तीं 
।</p>
<p>त्या स्त्रीकामाची निवृत्ती । जाण निश्चितें सत्संगें 
॥ ८८ ॥</p>
</section>
<section>
<p>वसिष्ठाचिये सत्संगतीं । झाली स्त्रीभावाची निवृत्ती 
।</p>
<p>सुद्युम्न पावला पुरुषत्वप्राप्ती । धन्य त्रिजगतीं 
सत्संग ॥ ८९ ॥</p>
</section>
<section>
<p>पुरुषत्व पावोनि सुद्युम्न । निजनगरा येतां जाण 
।</p>
<p>स्त्रीभावें नष्टलें सैन्य । एकला आपण स्वयें आला 
॥ ४९० ॥</p>
</section>
<section>
<p>एवं निःशेष विगतसैन्य । यालागीं नांवें ‘वीतसेन’ 
।</p>
<p>त्या वीतसेनाचा पुत्र जाण । ‘वैतसेन’ पुरूरवा ॥ 
९१ ॥</p>
</section>
<section>
<p>तेणें निजात्मता अतिविरक्ती । सांडूनि स्वर्गभोगसंपत्ती 
।</p>
<p>त्यजूनि उर्वशीकामासक्ती । आत्मारामस्थिती पावला 
॥ ९२ ॥</p>
</section>
<section>
<p>आत्माराम निजस्थिती । मिथ्या देहसंग सांगाती ।</p>
<p>निजात्मबोधें त्रिजगतीं स्वानंदें नृपति विचरत 
॥ ९३ ॥</p>
</section>
<section>
<p>जेथें जेथें पा‌उल उठी । तेथें तेथें होती सुखाच्या 
कोटी ।</p>
<p>स्वानंदें कोंदली सृष्टी । ब्रह्मदृष्टीं विचरतु 
॥ ९४ ॥</p>
</section>
<section>
<p>ब्रह्मीं विचरतां ब्रह्मपणें । ब्रह्मरूप झालें 
जिणें ।</p>
<p>विसरला जिणेंमरणें । पूर्णीं पूर्णपणें परिपूर्ण 
॥ ९५ ॥</p>
</section>
<section>
<p>हें उर्वशी-पुरूरवोपाख्यान । जो स्वयें ऐके सावधान 
।</p>
<p>तैं दोष जाती अगम्यागमन । विरक्ती संपूर्ण साधकां 
॥ ९६ ॥</p>
</section>
<section>
<p>यापरी वैराग्ययुक्तीं । राजा पावला ब्रह्म प्राप्ती 
।</p>
<p>वैराग्य उपजे सत्संगतीं । सत्संगें विरक्ती मद्भजनें 
॥ ९७ ॥</p>
</section>
<section>
<p>‘सद्भावें करितां माझी भक्ती । साधकां उपजे विरक्ती’ 
।</p>
<p>ऐसें बोलिला श्रीपती । तें उद्धवें चित्तीं दृढ 
धरिलें ॥ ९८ ॥</p>
</section>
<section>
<p>ते भजनक्रियेचा प्रश्न । पुढिले अध्यायीं जाण ।
</p>
<p>उद्धव पुसेल आपण । जेणें श्रीकृष्ण संतोषे ॥ ९९ ॥</p>
</section>
<section>
<p>उद्धव पुसेल गोड गोठी । जेणें श्रीकृष्ण सुखावें 
पोटीं ।</p>
<p>तेणें स्वानंदें निजपुष्टी । भजनहातवटी सांगेल 
॥ ५०० ॥</p>
</section>
<section>
<p>उपासनाकांडरहस्य पूर्ण । मुख्य क्रियायोगनिरूपण 
।</p>
<p>समूळ आगमलक्षण । स्वमुखें श्रीकृष्ण सांगेल ॥ १ 
॥</p>
</section>
<section>
<p>ते कथेसी अवधान । श्रोतां द्यावें सावधान ।</p>
<p>एका तुष्टला जनार्दन । स्वानंदघन निजबोधें ॥ ५०२ 
॥</p>

</section>
<blockquote>
<section>
<p><br/></p>

<p>इति श्रीमद्भागवते महापुराणे एकादशस्कंधे</p>
<p>श्रीकृष्णोद्धवसंवादे एकाकारटीकायां ऐलगीतोपाख्यानं 
नाम षड्‌विंशोध्यायः ॥ २६ ॥</p>
</section>
</blockquote>
<blockquote>
<section>
<p>श्रीकृष्णार्पणमस्तु ॥</p>
<p><br/></p>
<p>श्लोक ॥ ३५ ॥ ओव्या ॥ ५०२ ॥</p>
</section>


<p><br/></p>

</blockquote>


</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

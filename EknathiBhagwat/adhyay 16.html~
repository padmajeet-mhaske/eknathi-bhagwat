<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body bgcolor="#ffffff">
<article>
<h1>॥ श्री एकनाथी भागवत ॥ </h1>
<p><br/></p>

<h2>अध्याय सोळावा</h2>
<p><br/></p>
<p><br/></p>

<p>श्रीगणेशाय नमः ॥ श्रीकृष्णाय नमः ॥</p>
<p>ॐ नमो सद्‍गुरु मूर्ती । चराचर तुझी विभूती ।</p>
<p>विश्वात्मा विश्वस्फूर्ती । अमूर्तमूर्ती श्रीगुरुराया 
॥ १ ॥</p>
<p>तुझे मूर्तीचे महिमान । सकळ शास्त्रां अतर्क्य 
जाण ।</p>
<p>श्रुतीने घेतलें मौन । शब्दें आण वाहिली ॥ २ ॥</p>
<p>आण वाहिली दृष्टांती । तुजसमान नाही दुजी स्थिती 
।</p>
<p>जे जे योजावी उपपत्ती । ते ते विभूती पैं तुझी । ३ 
॥</p>
<p>तुझिया प्रभावाची ऐशी खोडी । जे दुजेपणाचें मूळ 
तोडी ।</p>
<p>मग एकपणाचे परवडी । दृष्टांत काढी कोण कोठें ॥ ४ 
॥</p>
<p>कोठें तुझे स्थानमान । हेंच सर्वथा न कळे जाण ।</p>
<p>अगाध तुझें महिमान । कैसेनि ध्यान करावें ॥ ५ ॥</p>
<p>हेतु मातु दृष्टांतू । न रिघे ज्यांचे शिंवे आंतू 
।</p>
<p>तो भागवतींचा भागवतार्थू । ओंवियांआंतू बोलविशी 
॥ ६ ॥</p>
<p>ते माझे मर्‍हाटे आरुष बोल । सद्‍गुरूंनी केले सखोल 
।</p>
<p>तेथींच्या प्रेमाचे जे बोल । जाणती केवळ गुरुभक्त 
॥ ७ ॥</p>
<p>ज्यासी नाहीं गुरुचरणीं भक्ती । त्यासी कैसेनि 
हो‌ईल विरक्ती ।</p>
<p>जरी पढले श्रुतिस्मृती । शास्त्रव्युत्पत्ती केल्याही 
॥ ८ ॥</p>
<p>करितां साधनांच्या कोटी । साधनीं समाधान नुठी ।
</p>
<p>झालिया सद्‍गुरुकृपादृष्टी । ब्रह्मत्वें पुष्टी 
गुरुभक्तां ॥ ९ ॥</p>
<p>तो तूं सद्‍गुरु श्रीजनार्दन । सकळ जगाचें अधिष्टान 
।</p>
<p>भूतीं भूतात्मा तूं आपण । सहजें जाण समसाम्यें ॥ 
१० ॥</p>
<p>समसाम्य सर्व भूतीं । ज्यांसी घडे सद्‍गुरुभक्ती 
।</p>
<p>तेचि ये श्रीमहाभागवतीं । अर्थप्राप्ती प्रविष्ट 
॥ ११ ॥</p>
<p>झालिया सद्‍गुरुकृपा वरिष्ठ । न करितां व्युत्पत्तीचे 
कष्ट ।</p>
<p>भागवतार्थीं होय प्रविष्ट । भक्त सुभट भावार्थीं 
॥ १२ ॥</p>
<p>हृदयीं झालिया सद्‍भावो । भावें प्रकटे देवाधिदेवो 
।</p>
<p>तेथें भागवताचा अभिप्रावो । सहजेंचि पहा वो ठसावे 
॥ १३ ॥</p>
<p>यालागीं करितां गुरुभक्ती । प्राप्त हो‌ईजे भागवतार्थीं 
।</p>
<p>तेथ काव्यादि व्युत्पत्ती । नाना युक्ती किमर्थ 
॥ १४ ॥</p>
<p>किमर्थ करावें शास्त्र ज्ञान । किमर्थ धरावें वृथा 
ध्यान ।</p>
<p>चालतें बोलतें ब्रह्म पूर्ण । सद्‍गुरुचरण साधकां 
॥ १५ ॥</p>
<p>वांचूनिया गुरुभजन । शिष्यासी नोहे समाधान ।</p>
<p>याहूनियां श्रेष्ठ साधन । नाहीं जाण सर्वथा ॥ १६ 
॥</p>
<p>त्या सद्‍गुरुकृपापरिपाटी । एकादशीं पूर्वार्ध 
कोटी ।</p>
<p>वाखाणिली की मर्‍हाटी । यथार्थदृष्टीं निजबोधें 
॥ १७ ॥</p>
<p>ऊंस गाळितां रस होये । तो ठेविलिया बहुकाळ न राहे 
।</p>
<p>त्याचा आळूनियां पाहे । गूळ होये सपिंड ॥ १८ ॥</p>
<p>तोहि ठेवितां लिवाड धरी । मग साखर कीजे रायपुरी ।
</p>
<p>तेही घोटूनियां चतुरीं । नाबद करिजे कोरडी ॥ १९ ॥
</p>
<p>तैसें हे श्रीभागवत जाण । मुळीं बोलिला नारायण ।
</p>
<p>तेंचि श्रीव्यासें आपण । दशलक्षण वर्णिले ॥ २० ॥
</p>
<p>ते दशलक्षण परवडी । श्रीशुकमुखें चढली गोडी ।</p>
<p>तेथील कठिण पदबंधमोडी । टीका चोखडी श्रीधरी ॥ २१ 
॥</p>
<p>ते श्रीधरीचें व्याख्यान । भावार्थदीपिका जाण ।
</p>
<p>त्या भावार्थाची सद्‍भाव खूण । केलें निरूपण देशभाषा 
॥ २२ ॥</p>
<p>मुळीं वक्ता एक नारायण । व्यास शुक श्रीधरव्याख्यान 
।</p>
<p>त्यांत मुळींचे लक्षूनि गोडपण । एका जनार्दन कविकर्ता 
॥ २३ ॥</p>
<p>मुळीं बीज श्रीनारायण । ब्रह्मयाचे ठायीं प्रेरिलें 
जाण ।</p>
<p>तें नारदक्षेत्रीं संपूर्ण । पीक परिपूर्ण निडारिलें 
॥ २४ ॥</p>
<p>त्याचें व्यासें दशलक्षण । संपूर्ण केलें संवगण 
।</p>
<p>शुकें परीक्षितीच्या खळां जाण । मळूनि निजकण काढिले 
॥ २५ ॥</p>
<p>तेंचि शास्त्रार्थें जाण । श्रीधरें निजबुद्धीं 
पाखडून ।</p>
<p>काढिले निडाराचे कण । अतिसघन सुटंक ॥ २६ ॥</p>
<p>त्याची पक्वान्नें चोखडी । मर्‍हाटिया पदमोडी ।
</p>
<p>एका जनार्दनें केली परवडी । ते जाणती गोडी निजात्मभक्त 
॥ २७ ॥</p>
<p>त्या श्रोत्यांचेनि अवधानें । जनार्दनकृपा सावधानें 
।</p>
<p>पूर्वार्ध एका जनार्दनें । संपूर्ण करणें देशभाषा 
॥ २८ ॥</p>
<p>ते प्रथमाध्यायीं अनुक्रम । वैराग्य उत्पत्तीचा 
संभ्रम ।</p>
<p>कुलक्षयासी पुरुषोत्तम । करी उपक्रम ब्रह्मशापें 
॥ २९ ॥</p>
<p>दुसर्‍यापासूनि चतुर्थवरी । नारदें वासुदेवाच्या 
घरीं ।</p>
<p>निमिजायंत प्रश्नोत्तरीं । पंचाध्यायी खरी संपविली 
॥ ३० ॥</p>
<p>षष्ठाध्यायी श्री कृष्णमूर्ती । पाहो आलिया सुरवरपंक्ती 
।</p>
<p>तिहीं प्रर्थिला श्रीपती । निजधामाप्रती यावया 
॥ ३१ ॥</p>
<p>ऐकोनि सुरवरांची विनंती । देखोनि अरिष्टभूत द्वारावतीं 
।</p>
<p>उद्धवें प्रार्थिला श्रीपती । निजधामाप्रती मज 
ने‌ईं ॥ ३२ ॥</p>
<p>त्याचे प्रश्नांचे प्रश्नोत्तर । त्यागयुक्त ज्ञानगंभीर 
।</p>
<p>सप्तमाध्यायीं शारङ्गधर । थोडेनि फार बोलिला ॥ 
३३ ॥</p>
<p>तेथ त्यागसंग्रह लक्षण । यदु‌अवधूत संवादें जाण 
।</p>
<p>चोविसां गुरूंचे प्रकरण । केलें संपूर्ण अष्टमीं 
नवमीं ॥ ३४ ॥</p>
<p>श्राद्धासंपन्न ज्ञानविश्वास । तेथ नाना मतांचा 
मतनिरास ।</p>
<p>दशमाध्यायी हृषीकेश । ज्ञानविलास बोलिला ॥ ३५ ॥
</p>
<p>अकरावें अध्यायीं जाण । बद्धमुक्तांचे वैलक्षण्य 
।</p>
<p>सांगूनि साधूचे लक्षण । भक्तीचे संपूर्ण दाविलें 
रूप ॥ ३६ ॥</p>
<p>भागवतीं बारावा अध्यावो । अतिगुह्य बोलिला देवो 
।</p>
<p>तेथील लावितां अभिप्रावो । पडे संदेहो सज्ञाना 
॥ ३७ ॥</p>
<p>बारावे अध्यायाची किल्ली । युक्तिप्रयुक्ती नातुडें 
बोली ।</p>
<p>जनार्दन कृपा मा‌ऊली । तेणें मागी दाविली ग्रंथाची 
॥ ३८ ॥</p>
<p>तें द्वादशाध्यायी निरूपण । सत्संगाचा महिमा गहन 
।</p>
<p>कर्माचा कर्ता कोण । त्यागितें लक्षण कर्माचें 
॥ ३९ ॥</p>
<p>तो द्वादशाध्यावो ऐकतां । ज्ञानसंलग्नता होय चित्ता 
।</p>
<p>आडवी ठाके विषयावस्था । तेणें बाधकता साधकां ॥ ४० 
॥</p>
<p>गुणवैषम्याचें लक्षण । तेणें विषयावस्था गहन ।</p>
<p>तेथ सत्त्वशुद्धीचें कारण । केले निरूपण त्रयोदशीं 
॥ ४१ ॥</p>
<p>तेचि प्रसंगे यथोचित । चित्तविषयांचे जें प्रथित 
।</p>
<p>उगवावया हंसगीत । सुनिश्चित सांगितलें ॥ ४२ ॥</p>
<p>हंसगीतीं जे निरूपण ज्ञान । समाधिपर्यंत समाधान 
।</p>
<p>तेंचि साधावया साधन । चवदावा आपण बोलिला देवो ॥ ४३ 
॥</p>
<p>साधनांमाजी मुख्य भक्ती । सगुण तेचि माझी निर्गुण 
मूर्ती ।</p>
<p>योगयुक्त ध्यानस्थिती । बोलिला श्रीपती चतुर्दशीं 
॥ ४४ ॥</p>
<p>विविधा सिद्धींची धारणास्थिती । देवें सांगितली 
उद्धवाप्रती ।</p>
<p>सिद्धी बाधिका माझे प्राप्ती । हें पंधराव्या‌अंती 
निरूपिलें ॥ ४५ ॥</p>
<p>एवं पंधराव्या अध्यायी पूर्वार्ध । निरूपण झाले 
अतिशुद्ध ।</p>
<p>आतां उरलें उत्तरार्ध । तो कथासंबंध अवधारा ॥ ४६ 
॥</p>
<p>षोडशीं भगवद्विभूती । सतरा अठरा अध्यायांप्रती 
।</p>
<p>वर्णाश्रम कर्मगती । विधानस्थिती निरूपण ॥ ४७ ॥
</p>
<p>एकुणिसावा अध्याय गहन । ज्ञाननिर्णयाचें महिमान 
।</p>
<p>उद्धवाचें यमनियमादि प्रश्न । सांगितलें ज्ञानपरिपाकें 
॥ ४८ ॥</p>
<p>त्या ज्ञानाधिकाराचा योग । अज्ञान ज्ञान मध्यस्थ 
भाग ।</p>
<p>विसावें अध्यायी श्रीरंग । त्रिविध विभाग बोलिला 
॥ ४९ ॥</p>
<p>तेथ गुणदोषांची अवस्था । उद्धवें ठेविली वेदांचे 
माथां ।</p>
<p>ते वेदवादसंस्था । केली तत्त्वतां एकविसांत । ॥ 
५० ॥</p>
<p>तेचि वेदवाद व्युत्पत्ती । तत्त्वांची संख्या किती 
।</p>
<p>ते तत्त्वसंख्या उपपत्ती । केली श्रीपती यथान्वयें 
॥ ५१ ॥</p>
<p>सकळ तत्त्वांचे विवेचन । प्रकृतिपुरुषांचे लक्षण 
।</p>
<p>जन्ममरणांचें प्रकरण । केलें निरूपण बाविसावां 
॥ ५२ ॥</p>
<p>साहोनियां परापराध । स्वयें राहावें निर्द्वंद्व 
।</p>
<p>हा भिक्षुगीतसंवाद । केला विशद तेविसांवा ॥ ५३ ॥
</p>
<p>अद्वैती राहावया स्थिती । चोविसावां सांख्यव्युत्पत्ती 
।</p>
<p>निर्गुणापासोनि गुणोत्पत्ती । गुणक्षया अंती निर्गुण 
उरे ॥ ५४ ॥</p>
<p>आदीं निर्गुण अंतीं निर्गुण । मध्यें भासले मिथ्या 
गुण ।</p>
<p>ये अद्वैतप्राप्तीलागीं जाण । केलें निरूपण सांख्याचें 
॥ ५५ ॥</p>
<p>ते मिथ्यागुण प्रवृत्तियुक्त । त्रिगुणांचा सन्निपात 
।</p>
<p>बोलिला पंचविसाव्यांत । निर्गुणोक्त निजनिष्ठा 
॥ ५६ ॥</p>
<p>सव्विसावे अध्यायाप्रती । अनिवार अनुतापाची शक्ती 
।</p>
<p>भोगितां उर्वशी कामप्राप्तीं । पावला विरक्ती पुरूरवा 
॥ ५७ ॥</p>
<p>भजनक्रिया मूर्तिलक्षण । वैदिक तांत्रिक मिश्र 
भजन ।</p>
<p>या उद्धवप्रश्नांचे निरूपण । केलें संपूर्ण सत्ताविसावां 
॥ ५८ ॥</p>
<p>महायोग्यांचे योगभांडार । परम ज्ञानें ज्ञानगंभीर 
।</p>
<p>निजसुखाचें सुखसार । केवळ चिन्मात्र अठ्ठाविसावा 
॥ ५९ ॥</p>
<p>त्याचि अध्यायामाजीं जाण । संसार असंभवाचा प्रश्न 
।</p>
<p>उद्धवें केला अतिगहन । त्याचेंही प्रतिवचन दिधले 
देवें ॥ ६० ॥</p>
<p>एकादशाचा निजकळसू । भक्तिप्रेमाचे अतिविलासू ।
</p>
<p>एकुणतिसावां सुरसरसू । ज्ञानोपदेशू भक्तियुक्त 
॥ ६१ ॥</p>
<p>पुढिले दों अध्यायांआंत । स्त्रीपुत्रादि कुळाचा 
घात ।</p>
<p>होतां डंडळीना ज्ञानसमर्थ । तें प्रत्यक्षभूत हरि 
दावी ॥ ६२ ॥</p>
<p>ब्राह्मणांचा शाप कठिण । शापें बाधिला श्रीकृष्ण 
।</p>
<p>इतरांची कथा कोण । कुळनिर्दळण ब्रह्मशापे ॥ ६३ ॥
</p>
<p>ब्राह्मणांचा कोप समर्थ । सगळा समुद्र केला मूत 
।</p>
<p>शिवाचा झाला लिंगपात । ब्रह्मक्षोभांत निमेषार्धे 
॥ ६४ ॥</p>
<p>यालागीं सज्ञान अथवा मुग्ध । तिहीं न करावा ब्रह्मविरोध 
।</p>
<p>हेंचि दावावया मुकुंद । कुलक्षयो प्रसिद्ध दाखवी 
॥ ६५ ॥</p>
<p>निजदेहासी जो करी घात । तो जराव्याध केला मुक्त ।
</p>
<p>येथवरी ज्ञाता देहातीत । क्षमायुक्त तो सज्ञान 
॥ ६६ ॥</p>
<p>एकुणतीस अध्यायापर्यंत । कृष्णें उपदेशिला ज्ञानार्थ 
।</p>
<p>पुढील दोन अध्यायांत । स्वयें दावीत विदेहत्व ॥ 
६७ ॥</p>
<p>राम अयोध्या घे‌ऊन गेला । कृष्णें निजदेहही सांडिला 
।</p>
<p>येणें देहाभिमान मिथ्या केला । तरावया पुढिलां 
मुमुक्षां ॥ ६८ ॥</p>
<p>पंधरा अध्याय पूर्वार्ध । व्याख्यान झालें अतिशुद्ध 
।</p>
<p>सूत्रप्राय उत्तरार्ध । दाविले विशद अध्यायार्थ 
॥ ६९ ॥</p>
<p>साह्य सद्‍गुरु जनार्दन । श्रोतीं द्यावें अवधान 
।</p>
<p>पुढील उत्तरार्ध व्याख्यान । एका जनार्दन बोलवी 
॥ ७० ॥</p>
<p>झालिया वसंताचे रिगवणें । वृक्ष सपुष्प सफळ तेणें 
।</p>
<p>तेवीं जनार्दनकृपागुणें । सार्थक वचनें कवित्वाचीं 
॥ ७१ ॥</p>
<p>गगनीं उगवला अंशुमाळी । जेवीं विकासिजे नवकमळीं 
।</p>
<p>तेवीं जनार्दनकृपामेळीं । कवित्ववनमाळी विकासे 
॥ ७२ ॥</p>
<p>वेणु घे‌ऊनियां हातें । विश्वा मोहिलें कृष्णनाथें 
।</p>
<p>तेवीं कवीश्वर करोनि मातें । वक्ता येथें जनार्दन 
॥ ७३ ॥</p>
<p>तो जनार्दनकृपाक्षीराब्धी । ज्याची कृपेसी नाहीं 
अवधी ।</p>
<p>तेणें उत्तरार्धीं प्रवेशे बुद्धी । अर्थसिद्धीसमवेत 
॥ ७४ ॥</p>
<p>मागील कथासंगती । पंधरावे अध्याया‌अंती ।</p>
<p>सिद्धी बाधिका माझे प्राप्ती । ऐसें श्रीपती बोलिला 
॥ ७५ ॥</p>
<p>एवं सांडूनि सिद्धींचें ध्यान । माझे स्वरूपीं 
राखावें मन ।</p>
<p>हें ऐकोनि कृष्णवचन । उद्धवें प्रश्न मांडिला ॥ 
७६ ॥</p>
<p>उद्धव म्हणे श्रीकृष्णनाथा । विनंती अवधारीं समर्था 
।</p>
<p>तुझ्या विभूति समस्ता । मज तत्त्वतां सांगाव्या 
॥ ७७ ॥</p>
<blockquote>
<p><br/></p>

<cite><p>श्री‌उद्धव उवाच ।</p></cite>
<p>त्वं ब्रह्म परमं साक्षाद्‌ अनाद्यन्तमपावृतम्‌ 
।</p>
<p>सर्वेषामपि भावानां त्राणस्थित्यप्ययोद्‍भवः 
॥ १ ॥</p>
<p><br/></p>
</blockquote>


<p>भूतभौतिकांचें तूं कारण । तुझेनि जन्म-स्थिति-निदान 
।</p>
<p>इतुकें करोनि अकर्ता जाण । ब्रह्म परिपूर्ण तूं 
यालागीं ॥ ७८ ॥</p>
<p>म्हणसी उत्पत्ति स्थिति मरण । भूतांतें प्रकृति 
करी जाण ।</p>
<p>ते प्रकृति तुझे अधीन । तुझेनि चलन प्रकृतीसी ॥ ७९ 
॥</p>
<p>यालागीं प्रकृति ते परतंत्र । तूं परमात्मा स्वतंत्र 
।</p>
<p>अनादि अव्यवो अपार । श्रुतींसी पार न कळेचि ॥ ८० 
॥</p>
<p>प्रकृतीसी तुझें आवरण । तूं अनंत गा निरावरण ।</p>
<p>जीवांचे स्वरूप गा तूं आपण । परी जीवपण तुज नाहीं 
॥ ८१ ॥</p>
<p>जीवू तितुका अज्ञानयुक्त । तूं ज्ञानाज्ञानातीत 
निश्चित ।</p>
<p>यालागीं ब्रह्म तूं साक्षात । अविनाशवंत अपरोक्ष 
॥ ८२ ॥</p>
<p>तो तूं अपरोक्ष कैसा म्हणशी । सर्वीं सर्वत्र सबाह्य 
असशी ।</p>
<p>ऐसा असोनि अतर्क्य होशीं । हृषीकेशी तें ऐक ॥ ८३ 
॥</p>
<blockquote>
<p><br/></p>

<p>उच्चावचेषु भूतेषु दुर्ज्ञेयमकृतात्मभिः ।</p>
<p>उपासते त्वां भगवन्‌ याथातथ्येन ब्राह्मणाः ॥ २ 
॥</p>
<p><br/></p>
</blockquote>


<p>मशकादि हिरण्यगर्भ पर्यंत । तूं सबाह्य सर्व भूतीं 
संतत ।</p>
<p>ऐशिया तूतें निश्चित । ब्राह्मण जाणत वेदार्थें 
॥ ८४ ॥</p>
<p>आकळूनि उपनिषदर्थ । तुझ्या ठायीं भजनयुक्त ।</p>
<p>ते तुज सर्वगतातें जाणत । सुनिश्चित सर्वात्मा 
॥ ८५ ॥</p>
<p>त्या सर्वात्म्याचा पाहतां पार । अचिंत्यानंत ऐश्वर्यधर 
।</p>
<p>त्या तुज नेणती प्राकृत नर । ऐक विचार तयांचा ॥ ८६ 
॥</p>
<p>जे मनाचे विकिले । उपस्थाचे अंकिले ।</p>
<p>जे रसनेचे पोसणे झाले । निद्रेनें केले घरजांवयी 
॥ ८७ ॥</p>
<p>त्यांसी स्वतः सिद्ध स्वरूप पाहीं । सर्वगत न पडेचि 
ठायीं ।</p>
<p>निजात्मता न कळे देहीं । सदा विषयीं भूलले ॥ ८८ ॥
</p>
<p>विषयीं चंचळ अंतःकरण । त्यांसी नव्हे ध्यान सगुण 
।</p>
<p>निर्गुणीं प्रवेशेना मन । अज्ञान जन केवीं तरती 
॥ ८९ ॥</p>
<p>न करितां नाना व्युत्पत्ती । न धरितां ध्यानस्थिती 
।</p>
<p>तुझ्या उत्तमा ज्या विभूती । त्या सांग निश्चितीं 
भजनासी ॥ ९० ॥</p>
<blockquote>
<p><br/></p>

<p>येषु येषु च भावेषु भक्त्या त्वां परमर्षयः ।</p>
<p>उपासीनाः प्रपद्यन्ते संसिद्धिं तद्‌ वदस्व मे 
॥ ३ ॥</p>
<p><br/></p>
</blockquote>


<p>ज्या ज्या तुझ्या विभूती । पूर्वीं उपासिल्या संतीं 
।</p>
<p>दृढ भावें करोनियां भक्ती । तुझी स्वरूपप्राप्ती 
पावलें ॥ ९१ ॥</p>
<p>त्या सकळ तुझ्या विभूती । कवण स्थिती कवण व्यक्ती 
।</p>
<p>कवण भाव कवण गती । हें निश्चितीं मज सांगा ॥ ९२ ॥</p>
<p>म्हणसी सकळ भूतांप्रती । तूंचि वोळख माझ्या विभूती 
।</p>
<p>तरी ते तुझी अतर्क्य स्थिती । न कळे श्रीपती आमुचेनि 
॥ ९३ ॥</p>
<blockquote>
<p><br/></p>

<p>गूढश्चरसि भूतात्मा भूतानां भूतभावन ।</p>
<p>न त्वां पश्यन्ति भूतानि पश्यन्तं मोहितानि ते 
॥ ४ ॥</p>
<p><br/></p>
</blockquote>


<p>सर्व भूतांचा हृदयस्थ । हृदयीं असोनि गुप्त ।</p>
<p>त्या तूतें भूतें समस्त । न देखत देहभ्रमें ॥ ९४ 
॥</p>
<p>त्या देहभ्रमासी देवराया । मूळकारण तुझी माया ।
</p>
<p>तेथें तुझी कृपा झालिया । माया जाय विलया गुणेंसीं 
॥ ९५ ॥</p>
<p>मग सर्वत्र सर्वां ठायीं । सर्व भूतीं सबाह्य देहीं 
।</p>
<p>तुझें स्वरूप ठायीं ठायीं । प्रकटें पाहीं सदोदित 
॥ ९६ ॥</p>
<p>एवढें तुझे कृपेचे करणें । ते कृपा लाहिजे कवणें 
गुणें ।</p>
<p>यालागीं तुझ्या विभूती उपासणें । तुझे कृपेकारणें 
गोविंदा ॥ ९७ ॥</p>
<p>याचिलागी विभूतींची स्थिती । समूळ सांगावी मजप्रती 
।</p>
<p>तेचि अर्थींची विनंती । पुढतपुढती करीतसें ॥ ९८ 
॥</p>
<blockquote>
<p><br/></p>

<p>याः काश्च भूमौ दिवि वै रसायां विभूतयो दिक्षु महाविभूते 
।</p>
<p>ता मह्यमाख्याह्यनुभावितास्ते नमामि ते तीर्थपदाङ्‌घ्रिपद्मम्‌ 
॥ ५ ॥</p>
<p><br/></p>
</blockquote>


<p>स्वर्गमृत्युपाताळ स्थिती । विस्तारल्या दशदिशांप्रती 
।</p>
<p>त्या समस्तही तुझ्या विभूती । सांग श्रीपती मजलागीं 
॥ ९९ ॥</p>
<p>ऐसा करोनियां प्रश्न । उद्धवें घातले लोटांगण ।
</p>
<p>सकळ तीर्थांचे जन्मस्थान । मस्तकीं श्रीचरण वंदिले 
॥ १०० ॥</p>
<p>ऐकोनी उद्धवाच्या प्रश्नासी । परम संतोषे हृषीकेशी 
।</p>
<p>पुरस्करोनि उद्धवासी । काय त्यासी बोलिला ॥ १ ॥</p>
<p>जो वैरिगजयूथ पंचानन । कोदंडदीक्षाप्रतापगहन ।
</p>
<p>सखा जिवलग पढियंता जाण । जीवप्राण जो माझा ॥ २ ॥</p>
<p>ज्याचें रथींचे मी धुरेवरी । ज्याच्या अश्वांचे 
वाग्दोरे धरीं ।</p>
<p>जो उपदेशिला कुरुक्षेत्रीं । उभय सेनेमाझारी रणांगणीं 
॥ ३ ॥</p>
<p>तो नरावतार अर्जुन । त्याच्या‌ऐसा तुझा हा प्रश्न 
।</p>
<p>ऐसे उद्धवासी संतोषोन । काय श्रीकृष्ण बोलिला ॥ 
४ ॥</p>
<blockquote>
<p><br/></p>

<cite><p>श्रीभगवानुवाच ।</p></cite>
<p>एवमेतदहं पृष्टः प्रश्नं प्रश्नविदां वर ।</p>
<p>युयुत्सुना विनशने सपत्नैरर्जुनेन वै ॥ ६ ॥</p>
<p><br/></p>
</blockquote>


<p>हाचि प्रश्न मजकारणें । पूर्वीं पुशिला अर्जुनें 
।</p>
<p>जेव्हां तिरस्कारूनि दुर्योधनें । युद्ध सत्राणें 
मांडिलें ॥ ५ ॥</p>
<p>अरिनिर्दळणीं प्रतापपूर्ण । धीर वीर आणि सज्ञान 
।</p>
<p>प्रश्नकर्त्यामाजीं विचक्षण । माझा आत्मा जाण अर्जुन 
॥ ६ ॥</p>
<p>तेणें अर्जुनें कुरुक्षेत्रीं । युद्धसमयीं महामारी 
।</p>
<p>स्वजनवधाचें भय भारी । हाचि प्रश्न करी मज तेव्हां 
॥ ७ ॥</p>
<blockquote>
<p><br/></p>

<p>ज्ञात्वा ज्ञातिवधं गह्यं अधर्मं राज्यहेतुकम्‌ 
।</p>
<p>ततो निवृत्तो हन्ताहं हतोऽयमिति लौकिकः ॥ ७ ॥</p>
<p>स तदा पुरुषव्याघ्रो युक्त्या मे प्रतिबोधितः ।
</p>
<p>अभ्यभाषत मामेवं यथा त्वं रणमूर्धनि ॥ ८ ॥</p>
<p><br/></p>
</blockquote>


<p>केवळ राज्यलोभाकारणें । गुरुगोत्र पितृव्य वधणें 
।</p>
<p>हें अतिनिंद्य मजकारणें । नाहीं झुंझणें प्राणांती 
॥ ८ ॥</p>
<p>लौकिक धर्मप्रवृत्ती । मी मारिता हे मरती ।</p>
<p>हे महामोहाची भ्रांती । उपजली चित्तीं अर्जुना 
॥ ९ ॥</p>
<p>राज्य भोगाचें धरोनि वर्म । ज्ञातिवधाचें निंद्य 
कर्म ।</p>
<p>हा केवळ मज अधर्म । धर्माचा स्वधर्म बुडेल ॥ ११० 
॥</p>
<p>ज्यांचें तीर्थ घ्यावें प्रतिदिनीं । जे पूजावे 
वरासनीं ।</p>
<p>ते खोंचूनि तिखट बाणीं । भोगावी अवनी स्वगोत्र रुधिरें 
॥ ११ ॥</p>
<p>स्वगोत्र रुधिराचा पूर । पृथ्वीवरी वाहेल दुस्तर 
।</p>
<p>तेणें आम्हीं हो‌ऊं राज्यधर । हें कर्म घोर न करवें 
मज ॥ १२ ॥</p>
<p>कुळीं सुपुत्र वांछिले जिंही । बाण खोंचावे त्यांचे 
हृदयीं ।</p>
<p>यापरी पूर्वजांसी पाहीं । झालो उतरा‌ई मानावें 
॥ १३ ॥</p>
<p>ज्यांचे करावें श्राद्धतर्पण । त्यांचे बाणवरी 
घ्यावे प्राण ।</p>
<p>भलें पूर्वजां झालों उत्तीर्ण । आली नागवण निजधर्मा 
॥ १४ ॥</p>
<blockquote>
<p><br/></p>

<p>संमत श्लोक ॥ हतो वा प्राप्स्यसि स्वर्गं जित्वा 
वा भोक्ष्यसे महीम्‌ ॥</p>
<p><br/></p>
</blockquote>


<p>युद्धीं निमालिया स्वर्गगती । जयो आलिया राज्यप्राप्ती 
।</p>
<p>दोन्ही नश्वरें गा श्रीपती । कोणे हितार्थी झुंझावें 
॥ १५ ॥</p>
<p>ऐसेनि अनुतापें जाण । सांडूनिया धनुष्यबाण ।</p>
<p>शोकाकुलित अर्जुन । म्लानवदन रणरंगीं ॥ १६ ॥</p>
<p>ते काळीं म्यांची जाण । तो महावीरपंचानन ।</p>
<p>नाना युक्तिं केलें समाधान । तेंही लक्षण अवधारी 
॥ १७ ॥</p>
<p>अर्जुना देह तितुका नश्वर । मळमूत्रांचे कोठार 
।</p>
<p>करितां नाना उपचार । मरणतत्पर समीप ॥ १८ ॥</p>
<p>जीव निज नित्य निर्मळ । अज अव्यय अचळ ।</p>
<p>अच्छेद्य अभेद्य अमळ । अचंचळ निजांगे ॥ १९ ॥</p>
<p>अर्जुना ऐक साचें । तुझेनि प्रयत्‍नें न वांचे ।
</p>
<p>जीव तुझेनि मारिला न वचे । पातक हत्येचें अहंभावे 
॥ १२० ॥</p>
<p>हो कां त्वां असते केले । तरी तुझेनि जातें मारिलें 
।</p>
<p>मी मारिता येणे बोले । तुजसि गोंविलें अभिमानें 
॥ २१ ॥</p>
<p>जो देहाचा निर्माणकर्ता । तोचि तयाचा संहर्ता ।
</p>
<p>तूं करण्यामारण्या परता । व्यर्थ अहंता कां घेसी 
॥ २२ ॥</p>
<p>जरी हे अहंता तूं न सांडिशी । तरी सकळ हत्येचिया 
राशी ।</p>
<p>साचचि आल्या तुजपाशी । दोषी झालासी अर्जुना ॥ २३ 
॥</p>
<p>ऐक पां बापा पार्था । देहादि कर्मांची अहंता ।</p>
<p>जो घे आपुले माथां । तो दोषी सर्वथा तिहीं लोकीं 
॥ २४ ॥</p>
<p>हो कां स्वधर्मचि तूं पुसशी । तरी ऐक क्षत्रियाच्या 
क्षात्रधर्मासी ।</p>
<p>समरांगणीं पित्यापुत्रांसी । वधिता क्षत्रियासी 
दोष नाहीं ॥ २५ ॥</p>
<p>युद्ध म्हणजे स्वधर्मतीर्थ । समरांगणीं निमे तो 
नित्यमुक्त ।</p>
<p>जें तुज निजभाग्यें प्राप्त । तें तूं अहित मानिसी 
॥ २६ ॥</p>
<p>कर्ता दोष अहंतेच्या माथां । ते जो नातळे देह‍अहंता 
।</p>
<p>तोचि कर्म करूनि अकर्ता । भोगूनि अभोक्ता तोचि एक 
॥ २७ ॥</p>
<p>तोचि संगामाजीं निःसंग । अवघें जग तो एकला सांग ।
</p>
<p>जो निरभिमानी अव्यंग । तो सौरा चांग समरंगीं ॥ २८ 
॥</p>
<p>अर्जुना अभिमान सांडितां । तूं माझी पावशी समसाम्यता 
।</p>
<p>तेव्हां सकळ पापाची वार्ता । तुज सर्वथा स्पर्शेना 
॥ २९ ॥</p>
<p>म्हणशी केवीं जाय अहंता । तरी मज लक्षूनि तत्त्वतां 
।</p>
<p>स्वधर्मकर्मातें आचरितां । चित्तशोधकता तेणें 
होय ॥ ३० ॥</p>
<p>निर्मळत्व आलिया चित्ता । तो लागे माझिया भक्तिपंथा 
।</p>
<p>भजनें माझिया समरसता । माझिया निजभक्तां तत्काळ 
॥ ३१ ॥</p>
<p>अर्जुना सांडावया अभिमान । तूं ना‌इकसी माझें वचन 
।</p>
<p>तरी जन्ममरणांचे भूषण । सकळ दोष जाण भोगासी ॥ ३२ 
॥</p>
<p>तूं नित्यमुक्त अज अव्ययो । हा बुडेल तुझा सद्‍भावो 
।</p>
<p>मग जन्ममरणांचा निर्वाहो । अविश्रम पहा हो भोगिसी 
॥ ३३ ॥</p>
<p>यालागीं करणें न करणें दोन्ही । प्रकृतीचे माथां 
ठेवूनी ।</p>
<p>तूं कायावाचामनींहूनी । मजलागुनी शरण रिघें ॥ ३४ 
॥</p>
<p>यापरी गा तत्त्वतां । मज सद्‍भावें शरण येतां ।</p>
<p>तुज सकळ कर्मांची वार्ता । मी सर्वथा शिवों नेदी 
॥ ३५ ॥</p>
<p>यालागीं गा कोदंडपाणी । मरतें मारितें सांडूनि 
दोन्ही ।</p>
<p>सौरा होयीं रणांगणीं । मी तुजलागोनी उद्धरीन ॥ ३६ 
॥</p>
<p>तूं एक येथें कर्म करिता । मी एक तूतें उद्धरिता 
।</p>
<p>ऐसे भिन्नत्व गा पार्था । माझ्या शरणागता असेना 
॥ ३७ ॥</p>
<p>मज अनंता शरण येणें । आणि जीवत्वें वेगळे उरणें ।
</p>
<p>तें गुळदगडा ऐसें जिणें । अनन्यपणें नव्हे शरण ॥ 
३८ ॥</p>
<p>सरिता सागरा शरण गेली । ते समुद्रचि हो‌ऊनि ठेली 
।</p>
<p>पुढती परतावया मुकली । समरसिली सिंधुत्वें ॥ ३९ 
॥</p>
<p>गंगा पावोनि सिंधुत्वासी । मागील यावा वंचीना तिसीं 
।</p>
<p>तेवीं सबाह्य आत्मसमरसीं । शरण अहर्निशीं अखंडत्वें 
॥ १४० ॥</p>
<p>दीप दावाग्नी भेटों गेला । तो तेव्हढाची हो‌ऊनि 
ठेला ।</p>
<p>तेवीं मजलागीं जो शरण आला । तो मीचि झाला अर्जुना 
॥ ४१ ॥</p>
<p>पार्था परिस पा चिन्ह प्राप्ताचें । हें भूताकार 
मज अच्युताचें ।</p>
<p>ऐसें सद्‍भावें जो देखे साचें । त्यासी ब्रह्मसायुज्याचें 
साम्राज्य लाभे ॥ ४२ ॥</p>
<p>मज आत्मयाचे निजस्थितीं । संसार मुळीं मुख्य भ्रांती 
।</p>
<p>तेथ मारिता मी हे मरती । कोणें हे युक्ती मानावी 
॥ ४३ ॥</p>
<p>मृगजळ जेथें नसे । तेथें तव कोरडेंचि असे ।</p>
<p>मा जे ठायीं आभासे । तेथ तर्‍ही असे वोल्हांशु कायी 
॥ ४४ ॥</p>
<p>तेवीं संसाराचे रूप नाम । ठेविती तेथें निखळ ब्रह्म 
।</p>
<p>हाचि ज्याचा स्वभाव परम । तें चालतें ब्रह्म वर्ततां 
देहीं ॥ ४५ ॥</p>
<p>देहा जडत्वें न बाधी कर्म । आत्मा नातळे धर्माधर्म 
।</p>
<p>हें ज्यासी कळलें वर्म । तें चालतें ब्रह्म वर्ततां 
देहीं ॥ ४६ ॥</p>
<p>देही वर्ततां तो विदेह । विदेह तेंच त्याचें देह 
।</p>
<p>हें माझें परम गुह्य । अर्जुनासी पाहीं सांगितलें 
॥ ४७ ॥</p>
<p>यापरी म्यां नानायुक्तीं । युद्धीं बोधिला सुभद्रापती 
।</p>
<p>तेणेंही मज करोनि विनंती । पुशिल्या विभूती तुझ्या‌ऐशा 
॥ ४८ ॥</p>
<p>ज्या सांगितल्या अर्जुनासी । त्याचि मी सांगेन 
तुजपाशीं ।</p>
<p>ऐसें पुरस्करूनि उद्धवासी । निजविभूति त्यासी सांगत 
॥ ४९ ॥</p>
<p>उद्धवा ज्या पुशिल्या विभूती । त्या माझ्या मज न 
गणवती ।</p>
<p>मी जगदात्मा त्रिजगतीं । संख्यासंस्थिती गणी कोण 
॥ १५० ॥</p>
<blockquote>
<p><br/></p>

<p>अहमात्मोद्धवामीषां भूतानां सुहृदीश्वरः ।</p>
<p>अहं सर्वाणि भूतानि तेषां स्थित्युद्‍भवाप्ययः 
॥ ९ ॥</p>
<p><br/></p>
</blockquote>


<p>मी हृदयस्थ समर्थ हृदयीं । त्या मज जीवू मागें जें 
कांही ।</p>
<p>त्यासी विमुख मी नव्हें कहीं । पुरवीं सर्वही ईश्वरत्वें 
॥ ५१ ॥</p>
<p>जीवू अति‌अडलेपणें । जें मागे मजकरणें ।</p>
<p>तें मी त्यासी अलोट देणें । यालागी म्हणणें ईश्वर 
मज ॥ ५२ ॥</p>
<p>मी आत्मा असें हृदयीं । हा विश्वास जयांसी नाहीं 
।</p>
<p>ते मृगजळाचे डोहीं । नावेसकट पाहीं बुडबुडों गेले 
॥ ५४ ॥</p>
<p>माझे प्राप्तीचे मुख्य वर्म । मी हृदयीं असें परब्रह्म 
।</p>
<p>हेंचि ज्याचे नित्य कर्म । तो विभूती मरम पैं माझी 
॥ ५५ ॥</p>
<p>मी सर्वभूतहृदयवासी । सुहृद सोयरा मी सर्वांसी 
।</p>
<p>नियंता ईश्वरसत्तेसी । नियामक भूतांसी मी एक ॥ ५६ 
॥</p>
<p>एवं सर्व भूतांचा मी स्वामी । इयें सर्व भूतें तेंही 
मी ।</p>
<p>भूतांचे जन्मभूमीची मी भूमी । उत्पत्त्यादि कर्मीं 
मी कर्ता ॥ ५७ ॥</p>
<p>कृषीवळाचियेपरी । मी सृजीं पाळीं संहारीं ।</p>
<p>ब्रह्मा विष्णु त्रिपुरारी । गुणावतारी मी एक ॥ 
५८ ॥</p>
<p>कर्माची जे क्रियाशक्ती । ते मी म्हणे श्रीपती ।
</p>
<p>हे साम्यें बोलिली स्थिती । विशेष विभूती त्या ऐक 
॥ ५९ ॥</p>
<blockquote>
<p><br/></p>

<p>अहं गतिर्गतिमतां कालः कलयतामहम्‌ ।</p>
<p>गुणानां चाप्यहं साम्यं गुणिन्यौत्पत्तिको गुणः 
॥ १० ॥</p>
<p><br/></p>
</blockquote>


<p>गतिमंतांमाजी जे गती । ते मी म्हणे लक्ष्मीपती ।
</p>
<p>गतीसी माझेनि निजगती । जाण निश्चितीं उद्धवा ॥ १६० 
॥</p>
<p>चेतनेनें सर्वां गती । ते चेतना चैतन्याची शक्ती 
।</p>
<p>चेतनेस्तव इंद्रियप्रवृत्ती । एवं गतीची गती मी 
एक ॥ ६१ ॥</p>
<p>सकळ गतींची परम गती । प्राण्यासी मुख्यत्वें मुक्ती 
।</p>
<p>ते मुक्तीसी मजमाजीं मुक्ती । एवं गतीची गती मी एक 
॥ ६२ ॥</p>
<p>सुरनरां आकळिता । ते जाण काळाची सत्ता ।</p>
<p>त्या काळाचा मी आकळिता । जाण तत्त्वतां मी महाकाळू 
॥ ६३ ॥</p>
<p>तेहीं गुणांची समानावस्था । ते मी जाण गा निजभक्ता 
।</p>
<p>अकृत्रिम गुण जो धर्मता । तो मी तत्त्वतां म्हणे 
हरी ॥ ६४ ॥</p>
<blockquote>
<p><br/></p>

<p>गुणिनामप्यहं सूत्रं महतां च महानहम्‌ ।</p>
<p>सूक्ष्माणामप्यहं जीवो दुर्जयानामहं मनः ॥ ११ ॥
</p>
<p><br/></p>
</blockquote>


<p>गुणी म्हणावया हेंचि कारण । ज्या मजमाजीं सूत्र 
क्रियाप्रधान ।</p>
<p>मायेचें प्रथमकार्य जाण । तो गुणी मी संपूर्ण उद्धवा 
॥ ६५ ॥</p>
<p>जगी आकाश थोर पाहीं । तें मजमाजीं खेळे लपंडायी ।
</p>
<p>माझ्या महत्तत्त्वाची नवायी । मजही निश्चयीं नेमेना 
॥ ६६ ॥</p>
<p>महत्तत्त्व जे ज्ञानप्रधान । तें मी म्हणे नारायण 
।</p>
<p>सूक्ष्मामाजीं जीवूं आपण । ब्रह्मादिकां जाण अतर्क्य 
॥ ६७ ॥</p>
<p>दुर्जयांमाजीं मी मन । त्यासी जिंकावया जाण ।</p>
<p>मजवेगळी आंगवण । नाहीं संपूर्ण आणिकासी ॥ ६८ ॥</p>
<p>मज लक्षितां मन आकळे । मज विसरतां चौताळे ।</p>
<p>मन न धरवे वेदशास्त्रबळें । मन नाकडे मजवीण ॥ ६९ 
॥</p>
<p>मन तेंचि मी आहें । मज चिंतितां तें विरोनि जाये 
।</p>
<p>मज विसरतां तें पाहें । सैरा जाये सुनाट ॥ १७० ॥</p>
<blockquote>
<p><br/></p>

<p>हिरण्यगर्भो वेदानां मंत्राणां प्रणवस्त्रिवृत्‌ 
।</p>
<p>अक्षराणामकारोऽस्मि पदानि च्छन्दसामहम्‌ ॥ १२ 
॥</p>
<p><br/></p>
</blockquote>


<p>वेद अध्यापक प्रसिद्ध । हिरण्यगर्भ मी म्हणे गोविंद 
।</p>
<p>माझेनि जगीं अनुल्लंघ्य वेद । वेदवाद तोही मी ॥ ७१ 
॥</p>
<p>ओंकारेवीण मंत्रश्रेणी । ते जाण बाळकाची कहाणी 
।</p>
<p>मंत्रां ओंकार मी चक्रपाणी । सकळ मंत्र त्याचेनी 
पावन ॥ ७२ ॥</p>
<p>अकार उकार मकार । अर्धमात्रेसी उच्चार ।</p>
<p>या नांव ’त्रिविध ओंकार’ । पावन मंत्र येणेंसीं 
॥ ७३ ॥</p>
<p>अक्षरांच्या उच्चारासी । अकार लागला सर्वांसी ।
</p>
<p>तो अकारू मी हृषीकेशी । जाण निश्चयेसी उद्धवा ॥ ७४ 
॥</p>
<p>अक्षरीं अकार मी मुकुंदू । छंदामाजीं गायत्री छंदू 
।</p>
<p>तो मी म्हणे गोविंदू । यालागीं ब्रह्मवंदू सेविती 
॥ ७५ ॥</p>
<p>छंदामाजीं गायत्री छंद । सकळ द्वंद्वामाजीं निर्द्वंद्व 
।</p>
<p>तो मी म्हणे गोविंद । द्विजवृंद येणेंचि मज ॥ ७६ 
॥</p>
<blockquote>
<p><br/></p>

<p>इन्द्रोऽहं सर्वदेवानां वसूनामस्मि हव्यवाट्‌ 
।</p>
<p>आदित्यानामहं विष्णू रुद्राणां नीललोहितः ॥ १३ 
॥</p>
<p><br/></p>
</blockquote>


<p>देवांमाजी मी इंद्र जाण । वसूंमाजीं मी हुताशन ।
</p>
<p>आदित्यांमाजी मी वामन । रुद्रांमाजी जाण मी नीललोहितू 
॥ ७७ ॥</p>
<blockquote>
<p><br/></p>

<p>ब्रह्मर्षीणां भृगुरहं राजर्षीणामहं मनुः ।</p>
<p>देवर्षीणां नारदोऽहं हविर्धान्यस्मि धेनुषु ॥ 
१४ ॥</p>
<p><br/></p>
</blockquote>


<p>शापूनि ब्रह्म अपूज्य केला । शिवाचा नैवेद्य त्यागविला 
।</p>
<p>विष्णू हृदयीं लाता हाणितला । भृगु वाखाणिला श्रीवत्सें 
॥ ७८ ॥</p>
<p>ब्रह्म‌ऋषींमाजीं संपन्न । भृगु तो मी म्हणे श्रीकृष्ण 
।</p>
<p>मनुस्वरूपें मी आपण । राजर्षि जाण मुख्यत्वें ॥ 
७९ ॥</p>
<p>देवर्षीमाजीं मुनि नारद । तोही मी म्हणे गोविंद 
।</p>
<p>कामधेनु अतिशुद्ध । स्वरूप प्रसिद्ध तें माझें 
॥ १८० ॥</p>
<blockquote>
<p><br/></p>

<p>सिद्धेश्वराणां कपिलः सुपर्णोऽहं पतत्रिणाम्‌ 
।</p>
<p>प्रजापतीनां दक्षोऽहं पितॄणामहमर्यमा ॥ १५ ॥</p>
<p><br/></p>
</blockquote>


<p>सिद्धांमाजीं कपिल मुनीश्वर । तो मी म्हणे सारंगधर 
।</p>
<p>पक्ष्यांमाजीं खगेश्वर । तो मी श्रीधर गरुडरूपें 
॥ ८१ ॥</p>
<p>प्रजापतींमाजी मुख्य । कृष्ण म्हणे तो मी दक्ष ।
</p>
<p>पितृगणांमाजीं अध्यक्ष । अर्यमा प्रत्यक्ष स्वरूप 
माझे ॥ ८२ ॥</p>
<blockquote>
<p><br/></p>

<p>मां विद्ध्युद्धव दैत्यानां प्रह्लादमसुरेश्वरम्‌ 
।</p>
<p>सोमं नक्षत्रौषधीनां धनेशं यक्षरक्षसाम्‌ ॥ १६ 
॥</p>
<p><br/></p>
</blockquote>


<p>भक्तिप्रतापें अति‌अगाध । तो दैत्यांमाजीं मी प्रह्लाद 
।</p>
<p>नक्षत्र‍औषधींचा जो स्वामी चंद्र । तें म्हणे गोविंद 
स्वरूप माझे ॥ ८३ ॥</p>
<p>यक्षराक्षसांमाजीं थोर । माझें स्वरूप तो कुबेर 
।</p>
<p>ज्याचे विश्वासें निरंतर । असे भांडार हरीचें ॥ 
८४ ॥</p>
<blockquote>
<p><br/></p>

<p>ऐरावतं गजेन्द्राणां यादसां वरुणं प्रभुम्‌ ।</p>
<p>तपतां द्युमतां सूर्यं मनुष्याणां च भूपतिम्‌ ॥ 
१७ ॥</p>
<p><br/></p>
</blockquote>


<p>ऐरावत जो गजेंद्र । तो मी म्हणे यादवेंद्र ।</p>
<p>वरुण जो जळचरेंद्र । तें म्हणे उपेंद्र स्वरूप माझे 
॥ ८५ ॥</p>
<p>स्वप्रभा प्रकाशनिष्ठ । जग प्रकाशूनि उद्‍भट ।</p>
<p>तो सूर्य मी म्हणे वैकुंठ । अतितिखट निजतेजें ॥ ८६ 
॥</p>
<p>मनुष्यांमाजीं जो भोगी क्षिती । सर्व भूती ज्याच्या 
हातीं ।</p>
<p>ज्यातें बोलती भूपती । ते माझी विभूती हरि म्हणे 
॥ ८७ ॥</p>
<blockquote>
<p><br/></p>

<p>उच्चैःश्रवास्तुरङ्गाणां धातूनामस्मि काञ्चनम्‌ 
।</p>
<p>यमः संयमतां चाहं सर्पाणामस्मि वासुकिः ॥ १८ ॥</p>
<p>नागेन्द्राणामनन्तोऽहं मृगेन्द्रः शृङ्‌गिदंष्ट्रिणाम्‌ 
।</p>
<p>आश्रमाणामहं तुर्यो वर्णानां प्रथमोऽनघ ॥ १९ ॥</p>
<p><br/></p>
</blockquote>


<p>उच्चैःश्रवा तुरंगजाती । तो मी म्हणे कमळापती ।
</p>
<p>सुवर्ण धातु माझी विभूती । जीलागीं लुलाती तिनी 
लोक ॥ ८८ ॥</p>
<p>दंडधारित्यांमाजी गहन । यमधर्म मी आपण ।</p>
<p>सर्पामाजी जाण । मी नारायाण वासुकी ॥ ८९ ॥</p>
<p>अनंत या नामातें जो धरी । तो नाग मी म्हणे श्रीहरी 
।</p>
<p>नखदंष्ट्राशृंगधारी । त्यांमाजीं केसरी म्हणे 
देवो ॥ १९० ॥</p>
<p>चतुर्थाश्रम संन्यास जाण । तो मी म्हणे नारायण ।
</p>
<p>वर्णाग्रज जे ब्राह्मण । ते मी ब्रह्म जाणे बोलतें 
॥ ९१ ॥</p>
<blockquote>
<p><br/></p>

<p>तीर्थानां स्रोतसां गङ्गा समुद्रः सरसामहम्‌ ।
</p>
<p>आयुधानां धनुरहं त्रिपुरघ्नो धनुष्मताम्‌ ॥ २० 
॥</p>
<p><br/></p>
</blockquote>


<p>तीर्थसरितांमाजीं गांग । तें मी म्हणे श्रीरंग 
।</p>
<p>तडागीं श्रेष्ठ तडाग । समुद्र सांग मी म्हणे हरी 
॥ ९२ ॥</p>
<p>आयुधीं धनुष्य हतियेर । तें मी म्हणे सारंगधर ।</p>
<p>त्रिपुरारि मी धनुर्धर । जेणें केला संहार त्रिपुराचा 
॥ ९३ ॥</p>
<blockquote>
<p><br/></p>

<p>धिष्ण्यानामस्म्यहं मेरुर्गहनानां हिमालयः ।</p>
<p>वनस्पतीनामश्वत्थ ओषधीनामहं यवः ॥ २१ ॥</p>
<p><br/></p>
</blockquote>


<p>त्रिभुवन निवासस्थान महामेरू । तो मी म्हणे धराधरू 
।</p>
<p>दुर्गमत्वें अतिदुर्धरू । तो मी हिमगिरिवरू म्हणे 
कृष्ण ॥ ९४ ॥</p>
<p>वृक्षांमाजीं जो अश्वत्थू । तो मी म्हणे श्रीकृष्णनाथू 
।</p>
<p>ओषधींमाजीं अतिविख्यातू । यव मी अच्युतू म्हणे 
वेगें ॥ ९५ ॥</p>
<blockquote>
<p><br/></p>

<p>पुरोधसां वसिष्ठोऽहं ब्रह्मिष्ठानां बृहस्पतिः 
।</p>
<p>स्कन्दोऽहं सर्वसेनान्यामग्रण्यां भगवानजः ॥ 
२२ ॥</p>
<p><br/></p>
</blockquote>


<p>श्रीरामपौरोहित्यें श्रेष्ठ । देवो म्हणे तो मी 
वसिष्ठ ।</p>
<p>वेदवेत्त्यांमाजीं उद्‍भट । सुरगुरु वरिष्ठ मी 
उद्धवा ॥ ९६ ॥</p>
<p>स्कंद सेनापतिशिरोमणी । तो मी म्हणे चक्रपाणी ।
</p>
<p>स्वधर्मप्रवर्तकू अग्रगणी । वंद्य ब्राह्मणीं 
तो ब्रह्मा मी ॥ ९७ ॥</p>
<blockquote>
<p><br/></p>

<p>यज्ञानां ब्रह्मयज्ञोऽहं व्रतानामविहिंसनम्‌ 
।</p>
<p>वाय्वग्न्यर्काम्बुवागात्मा शुचीनामप्यहं शुचिः 
॥ २३ ॥</p>
<p><br/></p>
</blockquote>


<p>यज्ञांमाजीं ब्रह्मयज्ञ । तो मी म्हणे सर्वज्ञ 
।</p>
<p>देवर्षिपितृभूतगण । आब्रह्म भुवन जेणें तृप्त ॥ 
९८ ॥</p>
<p>जीवमात्रासी पैं जाणे । नेदावे दुःखवचन ।</p>
<p>व्रतांमाजीं जें अविहिंसन । ते मी श्रीकृष्ण स्वयें 
म्हणे ॥ ९९ ॥</p>
<p>एका वायूचेनि पवित्रपण । एक अग्नीस्तव पवित्र जाण 
।</p>
<p>एकातें पवित्र करी जीवन । एक पावन वचनमात्रें ॥ २०० 
॥</p>
<p>एक बुद्धिस्तव पवित्र जाण । या समस्तांमाजीं पवित्रपण 
।</p>
<p>तें माझे स्वरूप म्हणे श्रीकृष्ण । पावना पावन मी 
एक ॥ १ ॥</p>
<p>जग माझेनि नामें पुनीत । हें सर्वांचे संमत ।</p>
<p>त्या माझें स्वरूप जें येथ । परम पुनीत पुनीतां ॥ 
२ ॥</p>
<blockquote>
<p><br/></p>

<p>योगानामात्मसंरोधो मन्त्रोऽस्मि विजिगीषताम्‌ 
।</p>
<p>आन्वीक्षिकी कौशलानां विकल्पः ख्यातिवादिनाम्‌ 
॥ २४ ॥</p>
<p><br/></p>
</blockquote>


<p>विविध योगांमाजीं आत्मरोधू । तो योग मी म्हणे गोविंदू 
।</p>
<p>जेणें प्रकटे परमानंदू । समाधिबोधू साधकां ॥ ३ ॥
</p>
<p>मुख्यत्वें विवेक धरोनि हातीं । जो न्यायतां विजयो 
वांछी चित्तीं ।</p>
<p>ते नीतीची नीति मी श्रीपती । जाण निश्चितीं उद्धवा 
॥ ४ ॥</p>
<p>आत्मानात्मविवेक केवळ । ते आन्वीक्षिकी विद्या 
कुशळ ।</p>
<p>ते विद्या म्हणे मी गोपाळ । विवेक प्रबळ माझेनी ॥ 
५ ॥</p>
<p>वादांमाजी वाद अनंत । जेथ विकल्पा नाही अंत ।</p>
<p>तो वादू मी म्हणे अच्युत । ऐक निश्चित विकल्प ॥ ६ 
॥</p>
<p>आख्याती अन्यथाख्याती । शून्यख्याती सत्‍ख्याती 
।</p>
<p>अनिर्वचनीय जे ख्याती । तो वादू निश्चितीं मी उद्धवा 
॥ ७ ॥</p>
<blockquote>
<p><br/></p>

<p>स्त्रीणां तु शतरूपाहं पुंसां स्वायम्भुवो मनुः 
।</p>
<p>नारायणो मुनीनां च कुमारो ब्रह्मचारिणाम्‌ ॥ २५ 
॥</p>
<p><br/></p>
</blockquote>


<p>शतरूपा आणि मनू । इयें दोनी मी म्हणे जनार्दनू ।</p>
<p>मुनींमाजीं मी नारायणू । बदरी सेवुनू सदा असे ॥ ८ 
॥</p>
<p>नैष्ठिक ब्रह्मचर्यधर । माझें स्वरूप सनत्कुमार 
।</p>
<p>स्वयें सांगताहे श्रीधर । जाण साचार उद्धवा ॥ ९ ॥
</p>
<blockquote>
<p><br/></p>

<p>धर्माणामस्मि सन्यासः क्षेमाणामबहिर्मतिः ।</p>
<p>गुह्यानां सूनृतं मौनं मिथुनानामजस्त्वहम्‌ ॥ 
२६ ॥</p>
<p><br/></p>
</blockquote>


<p>भूतां अभयदान उपक्रमू । सर्वां भूतीं मी आत्मारामू 
।</p>
<p>हा संन्यासाचा मुख्य धर्मू । तो धर्म पुरुषोत्तमू 
स्वयें मी म्हणे ॥ २१० ॥</p>
<p>भूतांसी काया वाचा मनें । दुःख नेदूनि सुख देणें 
।</p>
<p>या नांव संन्यासधर्म म्हणणें । तो धर्म मी म्हणे 
गोविंद ॥ ११ ॥</p>
<p>अंतरीं शुद्ध नाहीं बोध । दांत चावोनि साहतां द्वंद्व 
।</p>
<p>ते क्षमा नोहे शुद्ध । ऐके विनोद क्षमेचा ॥ १२ ॥</p>
<p>अंतरीं ठसावलें परब्रह्म । बाह्य सर्वा भूतीं जाहला 
सम ।</p>
<p>ते क्षमा मी म्हणे पुरुषोत्तम । द्वंद्वाराम बाधिना 
॥ १३ ॥</p>
<p>असत्य पापी सकळ सृष्टीं । असत्यांमाजीं पापकोटी 
।</p>
<p>असत्याची खोटी गोठी । जो तो पोटीं सांडीना । ॥ १४ 
॥</p>
<p>उभय लौकिकीं खोटेपणें । असत्यबहिर्मुख नाणें ।</p>
<p>तें मनींहूनि जेणें सांडणें । तो म्यां श्रीकृष्ण 
वंदिजे ॥ १५ ॥</p>
<p>ते गुह्यामाजीं अतिगुह्य जाण । सत्य वाचा कां मनींहूनि 
मौन ।</p>
<p>तें मी म्हणे मधुसूदन । सत्य प्रिय जाण निजगुह्य 
॥ १६ ॥</p>
<p>स्रष्ट्याचे देह द्विधा जाण । मनू शतरूपा मूळमिथुन 
।</p>
<p>तें मी म्हणे नारायण । मनुष्य सृजन सद्‍भावें ॥ १७ 
॥</p>
<blockquote>
<p><br/></p>

<p>संवत्सरोऽस्म्यनिमिषाम्‌ ऋतूनां मधुमाधवौ ।</p>
<p>मासानां मार्गशीर्षोऽहं नक्षत्राणां तथाभिजित्‌ 
॥ २७ ॥</p>
<p><br/></p>
</blockquote>


<p>सावधानेंअविकळ । न चुकतां पळें पळ ।</p>
<p>संवत्सरात्मक जो काळ । तो मी गोपाळ स्वयें म्हणे 
॥ १८ ॥</p>
<p>त्रसरेणूपासोनि जाण । लवनिमिषदिनमान ।</p>
<p>संवत्सरवरी सावधान । गणीं मी संकर्षण काळगणना ॥ 
१९ ॥</p>
<p>मधुमाधव वसंतयुक्तू । कृष्ण म्हणे तो मी ऋतू ।</p>
<p>मार्गशीर्ष मी मासांआंतू । धान्यपाकयुक्तू आल्हादी 
॥ २२० ॥</p>
<p>गणितां न ये पंचांगांत । नक्षत्रीं असोनि सदा गुप्त 
।</p>
<p>अव्यक्त परी सज्ञाना प्राप्त । तें मी अभिजित्‌ 
म्हणे हरी ॥ २१ ॥</p>
<blockquote>
<p><br/></p>

<p>अहं युगानां च कृतं धीराणां देवलोऽसितः ।</p>
<p>द्वैपायनोऽस्मि व्यासानां कवीनां काव्य आत्मवान्‌ 
॥ २८ ॥</p>
<p><br/></p>
</blockquote>


<p>युगांमाजीं कृतयुग । तें मी म्हणे श्रीरंग ।</p>
<p>जेथ संपूर्ण धर्म सांग । अधर्मभाग असेना ॥ २२ ॥</p>
<p>निजधैर्य अति‌अद्‍भुत । असित देवल धैर्यवंत ।</p>
<p>तो मी म्हणे गा अच्युत । जाण निश्चित उद्धवां ॥ २३ 
॥</p>
<p>वेदविभागी राजहंस । जो कां द्वैपायन व्यास ।</p>
<p>तो मी म्हणे हृषीकेश । निवडूनि द्विजांस दीधले वेद 
॥ २४ ॥</p>
<p>कवि त्यांमाजीं परमार्थज्ञाता । उशना कवी जाण तत्त्वतां 
।</p>
<p>तो मी म्हणे रमाभर्ता । निजात्मकविता मी शुक्र ॥ 
२५ ॥</p>
<blockquote>
<p><br/></p>

<p>वासुदेवो भगवतां त्वं तु भागवतेष्वहम्‌ ।</p>
<p>किंपुरुषाणां हनुमान्‌ विद्याध्राणां सुदर्शनः 
॥ २९ ॥</p>
<p><br/></p>
</blockquote>


<p>षड्‍गुणभाग्यें भाग्यवंत । पूर्णांशे जो भगवंत 
।</p>
<p>वासुदेवनामें विख्यात । जाण तो मी येथे श्रीकृष्ण 
॥ २६ ॥</p>
<p>भागवतांमाजी अतिगहन । उद्धवा तूं तो मीचि जाण ।</p>
<p>ऐसें बोलतां श्रीकृष्ण । उद्धवें श्रीचरण वंदिले 
॥ २७ ॥</p>
<p>उद्धवें करितां नमन । कृष्णें दिधले आलिंगन ।</p>
<p>आनंदे कोंदलें त्रिभुवन । स्वानंदघन तुष्टला ॥ 
२८ ॥</p>
<p>उद्धव आणि श्रीकृष्ण । दोनी एक जाहले जाण ।</p>
<p>’मी तो तूं’ जें बोलिला श्रीकृष्ण । तें उद्धवासी 
आपण सत्यत्वें दावी ॥ २९ ॥</p>
<p>दोघांचे मोडलें दोनीपण । उद्धव जाहला श्रीकृष्ण 
।</p>
<p>कृष्णा‌अंगी उद्धवपण । संपूर्ण जाण बाणलें ॥ २३० 
॥</p>
<p>तेणें उद्धव झाला विस्मित । नावेक श्लाघला आपणांत 
।</p>
<p>मीच कृष्णाचा प्रिय भक्त । हें जाणोनि अनंत बोलिला 
॥ ३१ ॥</p>
<p>वानरांमाजी हनुमंत । तो मी म्हणे कृष्णनाथ ।</p>
<p>तंव उद्धव जाहला गर्वहत । लाजला पोटांत ते काळीं 
॥ ३२ ॥</p>
<p>जेथ वानर आणि वनचर । मजहूनि कृष्णाचे प्रियकर ।</p>
<p>न कळे हरिभक्तांचा पार । मी कोण किंकर ते ठायीं ॥ 
३३ ॥</p>
<p>ऐसें विचारूनि चित्तां । सवेंचि नमिलें कृष्णनाथा 
।</p>
<p>तुझ्या विभूति अचुंबिता । कृपेनें तत्त्वतां मज 
सांग ॥ ३४ ॥</p>
<p>तंव हांसोनि श्रीधर । काय बोलिला उत्तर ।</p>
<p>सुदर्शन जो विद्याधर । तो विभूति साचार पैं माझी 
॥ ३५ ॥</p>
<blockquote>
<p><br/></p>

<p>रत्‍नानां पद्मरागोऽस्मि पद्मकोशः सुपेशसाम्‌ 
।</p>
<p>कुशोऽस्मि दर्भजातीनां गव्यमाज्यं हविःष्वहम्‌ 
॥ ३० ॥</p>
<p><br/></p>
</blockquote>


<p>रत्नांमाजी जो पद्मराग । तो मी म्हणे श्रीरंग ।</p>
<p>मनोहरांमाजी अव्यंग । हरि म्हणे सांग पद्मकळा तो 
मी ॥ ३६ ॥</p>
<p>दशदर्भांमाझारीं । कुश तो मी म्हणे श्रीहरी ।</p>
<p>सकळ हविषांच्या शिरीं । गोघृत श्रीहरि स्वयें मी 
म्हणे ॥ ३७ ॥</p>
<blockquote>
<p><br/></p>

<p>व्यवसायिनामहं लक्ष्मीः कितवानां छलग्रहः ।</p>
<p>तितिक्षास्मि तितिक्षूणां सत्त्वं सत्त्ववतामहम्‌ 
॥ ३१ ॥</p>
<p><br/></p>
</blockquote>


<p>व्यवसायाचे व्यवस्थिती । दानयुक्त अतिसंपत्ती 
।</p>
<p>ते लक्ष्मी मी म्हणे श्रीपती । जाण निश्चिती उद्धवा 
॥ ३८ ॥</p>
<p>कपटाचिये कपटगती । अगम्य जे छळणस्थिती ।</p>
<p>तो मी कृष्ण मायिकमूर्ती । अतर्क्य युक्ती छळणाची 
॥ ३९ ॥</p>
<p>ब्रह्माचे अंगी निजजीविता । जीवासी ब्रह्मसायुज्यता 
।</p>
<p>त्या कपटाचा मीचि कर्ता । देवांदेवतां अतर्क्य 
॥ २४० ॥</p>
<p>आम्ही मायानियंते म्हणविती । तो शिवू ठकिला मोहिनीप्रती 
।</p>
<p>ब्रह्मा ठकिला वत्सहरणार्थी । ठकडा निश्चितीं मी 
एकू ॥ ४१ ॥</p>
<p>सहनशीळीं सहनशक्ती । ते मी म्हणे कमळापती ।</p>
<p>सात्त्विकांची निजसत्त्ववृत्ती । ते मी श्रीपती 
स्वयें म्हणे ॥ ४२ ॥</p>
<blockquote>
<p><br/></p>

<p>ओजः सहो बलवतां कर्माहं विद्धि सात्वताम्‌ ।</p>
<p>सात्वतां नवमूर्तीनामादिमूर्तिरहं परा ॥ ३२ ॥</p>
<p><br/></p>
</blockquote>


<p>बळवंतांच्या ठायीं प्रबळ । मनोबळ शरीरबळ ।</p>
<p>धैर्यबळ तें मी गोपाळ । जेणें अळुमाळ डंडळीना ॥ ४३ 
॥</p>
<p>भक्तांच्या ठायीं भजनकर्म । जेणें माझें अनिवार 
प्रेम ।</p>
<p>तें कर्म म्हणे मी पुरुषोत्तम । भक्तकामनिर्दळणू 
॥ ४४ ॥</p>
<p>नवव्यूह अर्चनस्थिती । सात्त्वतां ज्या नवमूर्ती 
।</p>
<p>त्यांत वासुदेव प्रथमस्थिती । ऐक व्युत्पत्ती नवांची 
॥ ४५ ॥</p>
<p>वासुदेव संकर्षण । अनिरुद्ध आणि प्रद्युम्न ।</p>
<p>हयग्रीव नारायण । वराह वामन नरसिंह ॥ ४६ ॥</p>
<p>हे नवव्यूहांची उत्पत्ती । यांमाजी मी प्रथम मूर्ती 
।</p>
<p>येर आठही माझ्या विभूती । जाण निश्चितीं उद्धवा 
॥ ४७ ॥</p>
<p>हयग्रीव वेदमूर्ती । तेथें श्रीव्यासें करूनि भक्ती 
।</p>
<p>वेदव्यासपदप्राप्ती । हे केली ख्याती तिहीं लोकीं 
॥ ४८ ॥</p>
<p>नारायण निजमूर्ती । स्रष्ट्यानें करूनि त्याची 
भक्ती ।</p>
<p>चतुःश्लोकी ज्ञानस्थिती । पावोन निश्चितीं ब्रह्मत्वा 
आला ॥ ४९ ॥</p>
<p>श्वेतवराह महामूर्ती । धरेनें केली पूर्ण भक्ती 
।</p>
<p>तीस उद्धरूनि कृपामूर्ती । अभिनव शांती अर्पिली 
॥ २५० ॥</p>
<p>माझी निजमूर्ती वामन । देवीं करूनि पूर्ण भजन ।</p>
<p>त्यांच्या छळें बळी बांधोन । देवांचा सन्मान स्वाधिकार 
केला ॥ ५१ ॥</p>
<p>नरहरि दिव्यमूर्ती । प्रल्हादें करूनि अनन्यभक्ती 
।</p>
<p>मी सर्वात्मा सर्वांभूतीं । हे लोकप्रतीती विश्वासिली 
जेणें ॥ ५२ ॥</p>
<p>संकर्षण श्रेष्ठ मूर्ती । ब्रह्माज्ञा रैवतें केली 
भक्ती ।</p>
<p>अर्पूनियां रेवती । स्वानंदस्थितीं निवाला ॥ ५३ 
॥</p>
<p>प्रद्युम्न काममूर्ती । सकाम कामुकीं करूनियां 
भक्ती ।</p>
<p>जे जे काम वांछिती । ते ते निश्चितीं तो पुरवी ॥ ५४ 
॥</p>
<p>अनिरुद्ध माझा निजसखा । शिवाज्ञा भक्ती केली उखा 
।</p>
<p>बाणासुर तारिला देखा । साह्य चित्ररेखा नारदाज्ञा 
॥ ५५ ॥</p>
<p>पूर्णांशे ब्रह्मस्थिती । वासुदेव मी आदिमूर्ती 
।</p>
<p>लीलेनें तारिलें नेणों किती । तेथील निजभक्ती उद्धवार्जुनीं 
नांदे ॥ ५६ ॥</p>
<p>नव भक्ति नव मूर्ती । तेथील भक्तीची स्थिती ।</p>
<p>उद्धवा म्यां तुजप्रती । यथार्थ गती सांगीतली ॥ 
५७ ॥</p>
<blockquote>
<p><br/></p>

<p>विश्वावसुः पूर्वचित्तिर्गन्धर्वाप्सरसामहम्‌ 
।</p>
<p>भूधराणामहं स्थैर्यं गन्धमात्रमहं भुवः ॥ ३३ ॥</p>
<p><br/></p>
</blockquote>


<p>ज्याचें गायन अति‌अपूर्व । जो विश्वावसु गंधर्व 
।</p>
<p>तो मी म्हणे माधव । ऐके उद्धव सावध ॥ ५८ ॥</p>
<p>नृत्य करूनि मनोहरा । सबाह्य सद्‍भावें सुंदरा 
।</p>
<p>पूर्वचित्ती जे अप्सरा । ते मी म्हणे नोवरा भीमकीचा 
॥ ५९ ॥</p>
<p>पर्वतांमाजीं जें ’स्थैर्यपण’ । तें मी म्हणे नारायण 
।</p>
<p>पृथ्वीमाजीं जो ’गंध’ जाण । तो मी श्रीकृष्ण स्वयें 
म्हणे ॥ २६० ॥</p>
<blockquote>
<p><br/></p>

<p>अपां रसश्च परमस्तेजिष्ठानां विभावसुः ।</p>
<p>प्रभा सूर्येन्दुताराणां शब्दोऽहं नभसः परः ॥ ३४ 
॥</p>
<p><br/></p>
</blockquote>


<p>उदकाच्या ठायीं ’रस’ सुरसु । तो मी म्हणे श्रीनिवासु 
।</p>
<p>तेजिष्टांमाजीं जो ’प्रकाशु’ । तो मी म्हणे निजतेजसु 
उद्धवा ॥ ६१ ॥</p>
<p>चंद्रसूर्यतारांच्या ठायीं । जें ’तेज’ तें माझें 
पाहीं ।</p>
<p>’अनाहतशब्द’ तो मीही । जो गगनासीं कंहीं नातळे ॥ 
६२ ॥</p>
<blockquote>
<p><br/></p>

<p>ब्रह्मण्यानां बलिरहं वीराणामहमर्जुनः ।</p>
<p>भूतानां स्थितिरुत्पत्तिरहं वै प्रतिसङ्क्रमः 
॥ ३५ ॥</p>
<p><br/></p>
</blockquote>


<p>ब्राह्मणभजनीं ’बळी’ची थोरी । तो मी कृष्ण म्हणे 
निर्धारीं ।</p>
<p>ब्राह्मणभजनप्रतापें करीं । मी बळीच्या द्वारीं 
द्वारपाळु ॥ ६३ ॥</p>
<p>नरावतारें अतिसंपन्न । पांडवांमाजी वीर ’अर्जुन’ 
।</p>
<p>तो मी म्हणे नारायण । जीवप्राण तो माझा ॥ ६४ ॥</p>
<p>भूतांची ’उत्पत्ति-स्थिती’ । तो मी म्हणे श्रीपती 
।</p>
<p>भूतांसी जे ’प्रळयगती’ । तेही मी निश्चिती उद्धवा 
॥ ६५ ॥</p>
<blockquote>
<p><br/></p>

<p>गत्युक्त्युत्सर्गोपादानम्‌ आनन्दस्पर्शलक्षणम्‌ 
।</p>
<p>आस्वादश्रुत्यवघ्राणम्‌ अहं सर्वेन्द्रियेन्द्रियम्‌ 
॥ ३६ ॥</p>
<p><br/></p>
</blockquote>


<p>ज्ञान-कर्म उभय इंद्रियें । त्या इंद्रियांचे मी 
इंद्रिय पाहे ।</p>
<p>त्यांची क्रिया जे जे आहे । ते माझेनि होये अभिव्यक्त 
॥ ६६ ॥</p>
<p>’गति-ग्रहण-गमन’ । ’उत्सर्ग’ आणि ’मोहन’ ।</p>
<p>’दर्शन’ ’स्पर्शन’ ’ घ्राण’ । ’श्रवण’ स्वादन’ 
माझेनी । ६७ ॥</p>
<p>ते इंद्रक्रियेचे चलन । तिळभरी नव्हे मजवीण ।</p>
<p>ऐक त्याचेंही लक्षण । तुज मी संपूर्ण सांगेन ॥ ६८ 
॥</p>
<p>मी मनाचेंही ’महामन’ । नयनाचेंही ’नयन’ ।</p>
<p>स्पर्शाचेंही ’स्पर्शन’ । जिव्हेची जाण ’निजजिव्हा’ 
॥ ६९ ॥</p>
<p>मी घ्राणाचेंही निजघ्राण । श्रवणाचें ’आदिश्रवण’ 
।</p>
<p>ग्रहणाचें निज ’ग्रहण’ । गतीची जाण मी ’गती’ ॥ २७० 
॥</p>
<p>मी आनंदाचा ’आनंदु’ । मी बुद्धीचाही ’प्रबोधु’ 
।</p>
<p>सकळ इंद्रियांचा ’विषय स्वादु’ । तो मी मुकुंदु 
उद्धवा ॥ ७१ ॥</p>
<p>मी वाचेची ’वाचा’ सावकाश । मी परेचाही ’परेश’ ।</p>
<p>सकळ इंद्रियांचा मी ’ईश’ । यालागीं ’हृषीकेश’ नांव 
माझें ॥ ७२ ॥</p>
<blockquote>
<p><br/></p>

<p>पृथिवी वायुराकाश आपो ज्योतिरहं महान्‌ ।</p>
<p>विकारः पुरुषोऽव्यक्तं रजः सत्त्वं तमः परम्‌ ॥ 
३७ ॥</p>
<p><br/></p>
</blockquote>


<p>तत्त्वसंख्या पंचवीस । त्रिगुण घालितां अठ्ठावीस 
।</p>
<p>ऐक त्यांचाही विलास । सावकाश सांगेन ॥ ७३ ॥</p>
<p>अहं महतत्त्व पंचतन्मात्रा । हा स्थूल प्रकृतीचा 
उभारा ।</p>
<p>महाभूतेंद्रियें अकरा । हे षोडश विकारांची संख्या 
॥ ७४ ॥</p>
<p>यांत मिळाल्या प्रकृति-पुरुष । तत्त्वसंख्या पंचवीस 
।</p>
<p>प्रकृतीमाजीं गुणांचा वास । हा तत्त्वविलास तत्त्वांचा 
॥ ७५ ॥</p>
<p>प्रकृति गुणविकार । तत्त्वसंख्या निर्धार ।</p>
<p>हा म्यां सांगितला जो विचार । तें परात्पर स्वरूप 
माझें ॥ ७६ ॥</p>
<blockquote>
<p><br/></p>

<p>अहमेतत्प्रसङ्ख्यानं ज्ञानं तत्त्वविनिश्चयः 
।</p>
<p>मयेश्वरेण जीवेन गुणेन गुणिना विना ।</p>
<p>सर्वात्मनापि सर्वेण न भावो विद्यते क्वचित्‌ ॥ 
३८ ॥</p>
<p><br/></p>
</blockquote>


<p>एवं ’पंचवीसतत्त्वसंख्यान’ । तें अवघें मीचि जाण 
।</p>
<p>या गणण्याचें गणितें ’ज्ञान’ । तेंही मी आपण म्हणे 
देवो ॥ ७७ ॥</p>
<p>हेंही जाणतें जें लक्षण । तेंही देवो म्हणे मी आपण 
।</p>
<p>मजवेगळें अणुप्रमाण । सर्वथा जाण असेना ॥ ७८ ॥</p>
<p>जीव आणि ईश्वर । गुणी आणि गुणावतार ।</p>
<p>क्षेत्रक्षेत्रज्ञ निर्धार । सर्वही साचार मीचि 
मी ॥ ७९ ॥</p>
<p>मजवेगळें अणुमात्र । उरलें नाहीं गा स्वतंत्र ।
</p>
<p>मी सर्वात्मा सर्वत्र । केवळ ’चिन्मात्र’ तेंही 
मी ॥ २८० ॥</p>
<p>मजवेगळें येथें कांही । उद्धवा गा उरले नाही ।</p>
<p>सर्वसाधारण पाहीं । सर्वां देहीं असें मी ॥ ८१ ॥</p>
<p>उद्धवा ऐसें म्हणसी कांही । ’संक्षेपु न करावा पाहीं’ 
।</p>
<p>विस्तारू न चले ये ठायीं । ऐक तेंही सांगेन ॥ ८२ ॥
</p>
<blockquote>
<p><br/></p>

<p>सङ्ख्यानं परमाणूनां कालेन क्रियते मया ।</p>
<p>न तथा मे विभूतीनां सृजतोऽण्डानि कोटिशः ॥ ३९ ॥</p>
</blockquote>
<p><br/></p>

<p>पृथ्वीचिया परमाणुकणा । मी काळरूपें करी गणना ।
</p>
<p>परी विभूतिसंख्याप्रमाणा । माझेनिही जाण न गणवती 
॥ ८३ ॥</p>
<p>म्यां सृजिलें अनंत ब्रह्मगोळ । ते मज गणवतीना सकळ 
।</p>
<p>मा विभूति माझ्या केवळ । कोण तोंडाळ गणूं शके ॥ ८४ 
॥</p>
<p>मी सर्वज्ञ श्रीनारायण । माझ्या विभूति मज जाण ।
</p>
<p>गणावया नाहीं आंगवण । मा निरूपण केवीं सांगें ॥ ८५ 
॥</p>
<p>मनुष्यांमाजी माझी विभूती । नांदतसे कोणे स्थितीं 
।</p>
<p>ते खूण सांगेन मी तुजप्रती । ऐक निश्चितीं उद्धवा 
॥ ८६ ॥</p>
<blockquote>
<p><br/></p>

<p>तेजः श्रीः कीर्तिरैश्वर्यं ह्रीस्त्यागः सौभगं 
भगः ।</p>
<p>वीर्यं तितिक्षा विज्ञानं यत्र यत्र स मेऽंशकः 
॥ ४० ॥</p>
<p><br/></p>
</blockquote>


<p>ज्याची प्रबळ प्रतापशक्ती । जेथ निरंतर लक्ष्मीची 
वस्ती ।</p>
<p>ज्यासी मर्यादा नाहीं संपत्ती । ज्याची उदारकीर्ति 
स्वधर्में ॥ ८७ ॥</p>
<p>ज्याच्या ऐश्वर्याची परमगती । आज्ञेवरी नेमी त्रिजगती 
।</p>
<p>ज्याची अनावर दानस्थिती । जेथे भाग्याची उत्पत्ती 
नीच नवी दिसे ॥ ८८ ॥</p>
<p>ज्याचें सामर्थ्य अतिदुर्धर । कोणी बोलों शकेना 
उत्तर ।</p>
<p>ज्याचें सौभाग्य मनोहर । आल्हादकर जननयनां ॥ ८९ 
॥</p>
<p>ज्यासी सहनशीळतेची वोज । ज्यासी निंद्य कर्माची 
लाज ।</p>
<p>जो विज्ञानाचें भोज । सहजेंचि निज नाचत ॥ २९० ॥</p>
<p>इयें लक्षणें जेथ वर्तती । ते जाण माझी विभूती ।</p>
<p>यांत एका लक्षणाची जेथ प्राप्ती । तेही विभूती पैं 
माझी ॥ ९१ ॥</p>
<blockquote>
<p><br/></p>

<p>एतास्ते कीर्तिताः सर्वाः सङ्क्षेपेण विभूतयः 
।</p>
<p>मनोविकारा एवैते यथा वाचाभिधीयते ॥ ४१ ॥</p>
<p><br/></p>
</blockquote>


<p>केवळ संकोच संक्षेपस्थितीं । म्यां सांगितल्या 
ज्या विभूति ।</p>
<p>त्या मनोविकारप्रतीती । जाण निश्चितीं उद्धवा ॥ 
९२ ॥</p>
<p>साधकांचे साधनस्थिती । सत्य जाणाव्या माझ्या विभूती 
।</p>
<p>विचारितां परमार्थगतीं । तरी या कल्पिती मनोजन्या 
॥ ९३ ॥</p>
<p>माझें स्वरूप अद्वैत जाण । नाहीं नाम रूप गुण वर्ण 
।</p>
<p>तेथ नाना विभूतिलक्षण । मिथ्या जाण वाचिक ॥ ९४ ॥</p>
<blockquote>
<p><br/></p>

<p>वाचं यच्छ मनो यच्छ प्राणान्‌ यच्छेद्रियाणि च 
।</p>
<p>आत्मानमात्मना यच्छ न भूयः कल्पसेऽध्वने ॥ ४२ ॥
</p>
<p><br/></p>
</blockquote>


<p>माझें स्वरूप नित्य निर्विकार । मनबुद्धिवाचा न 
कळे पार ।</p>
<p>तेथ बापुडीं इंद्रियें किंकर । प्राण निर्धार तें 
नेणे ॥ ९५ ॥</p>
<p>यालागीं शमदमांच्या अनुक्रमीं । मनबुद्धि इंद्रियें 
वाचा नेमीं ।</p>
<p>प्राण नेमूनि प्राणधर्मीं । आत्मारामासी पावसी 
॥ ९६ ॥</p>
<p>मनबुद्ध्यादि इंद्रियनेम । करावयाचें न कळे वर्म 
।</p>
<p>म्हणसी तरी तो अनुक्रम । ऐक सुगम सांगेन ॥ ९७ ॥</p>
<p>’वाचा’ नेमावी माझेनि नामें । ’मन’ नेमावें ध्यानसंभ्रमें 
।</p>
<p>’प्राण’ नेमावा प्राणायामें । ’इंद्रियें’ दमें 
नेमावी ॥ ९८ ॥</p>
<p>’बुद्धि’ नेमावी आत्मविवेकें । ’जीव’ नेमावा परमार्मसुखें 
।</p>
<p>इतुकेन तूं होसी आवश्यकें । होसी कौतुकें मद्‌रूप 
॥ ९९ ॥</p>
<p>मद्‌रूप झालियापाठीं । संसारचि न पडे दिठीं ।</p>
<p>खुंटल्या जन्ममरणांचिया गोठी । गमनागमन आटा‌आटी 
निमाली ॥ ३०० ॥</p>
<p>म्यां सांगितल्या नेमपरिपाटीं । हा नेम करणें नाहीं 
ज्याच्या पोटीं ।</p>
<p>तो भोगी दुःखांचिया कोटी । ऐक ते गोठी सांगेन ॥ १ 
॥</p>
<blockquote>
<p><br/></p>

<p>यो वै वाङ्‍मनसी सम्यगसंयच्छन्‌ धिया यतिः ।</p>
<p>तस्य व्रतं तपो दानं स्रवत्यामघटाम्बुवत्‌ ॥ ४३ 
॥</p>
<p><br/></p>
</blockquote>


<p>म्यां सांगितल्या नेमाचे निगुतीं । मनबुद्धि इंद्रियपंक्ती 
।</p>
<p>जो नेमीना साक्षेपस्थितीं । त्याचीं साधनें होती 
नश्वर ॥ २ ॥</p>
<p>त्याचें व्रत तप दान । योग याग शब्दज्ञान ।</p>
<p>काचे भांड्यांतील जीवन । तैशीं जाण नासती ॥ ३ ॥</p>
<p>जेवीं राखेमाजीं केला होम । कां अशौचें आचरला कर्म 
।</p>
<p>कुपात्रीं दानधर्म । तैसा संभ्रम साधनां ॥ ४ ॥</p>
<p>उखरीं पेरिलें बीज । कां गोळक आवंतिला द्विज ।</p>
<p>डोहळ्यांचे सोहळे भोगी वांझ । तैशी वोज साधनां ॥ 
५ ॥</p>
<p>यापरी गा निश्चितीं । विध्युक्त नेम नाहीं चित्ती 
।</p>
<p>त्याचीं साधनें वृथा जाती । हातोहातीं उद्धवा ॥ 
६ ॥</p>
<p>यालागीं मनादि इंद्रियवृत्ती । नेमाव्या गा यथानिगुतीं 
।</p>
<p>हेंचि उद्धवाप्रती । स्वयें श्रीपति सांगत ॥ ७ ॥
</p>
<blockquote>
<p><br/></p>

<p>तस्माद्‌ वचो मनः प्राणान्‌ नियच्छेन्‌ मत्परायणः 
।</p>
<p>मद्‍भक्तियुक्तया बुद्ध्या ततः परिसमाप्यते ॥ 
४४ ॥</p>
<p>इति श्रीमद्‍भागवते महापुराणे पारमहंस्यां एकादशस्कंधे 
षोडशोऽध्यायः ॥ १६ ॥</p>
<p><br/></p>
</blockquote>


<p>मन बुद्धि इंद्रिय प्राण । अवश्य नेमावीं गा जाण 
।</p>
<p>वृत्ति करोनि सावधान । माझें भजन जो करी ॥ ८ ॥</p>
<p>भावें करितां माझीं भक्ती । विषयवासना जळोनि जाती 
।</p>
<p>विर्विकल्प उपजे शांती । माझे भक्तिपंथीं चालतां 
॥ ९ ॥</p>
<p>चालतां माझे भक्तिपंथीं । सकळ साधनें लाजोनि जाती 
।</p>
<p>भावें प्रकटें मी श्रीपती । करीं संसारनिवृत्ती 
निजभक्तां ॥ ३१० ॥</p>
<p>हो कां माझिया निजभक्तां । संसारबाधेची व्यथा ।
</p>
<p>ते लाज मज भगवंता । गांजूं निजभक्तां मी नेदीं ॥ 
११ ॥</p>
<p>हो कां माझिया निजभक्तां । संसारबाधेची व्यथा ।
</p>
<p>ते लाज मज भगवंता । गांजूं निजभक्तां मी नेदी ॥ १२ 
॥</p>
<p>प्रल्हाद गांजितां जगजेठी । मी प्रकटलों कोरडें 
काष्ठीं</p>
<p>वैकुंठ सांडूनि उठा‌उठीं । गजेंद्रासाठीं पावलो 
॥ १२ ॥</p>
<p>द्रौपदी जांचितां तत्काळीं । म्यां कौरवांची तोंडें 
केलीं काळीं ।</p>
<p>आगीनें गांजितां गोवळीं । म्यां प्राशिला ते काळीं 
दावाग्नी ॥ १३ ॥</p>
<p>गोकुळ गांजितां सुरपती । म्यां गोवर्धन धरिला हातीं 
।</p>
<p>कीं गोपिकांची पुरवावया आर्ती । मी झालों श्रीपति 
कामारा ॥ १४ ॥</p>
<p>अर्जुनप्रतिज्ञेचे प्राप्ति । म्यां दिवसा लपविला 
गभस्ती ।</p>
<p>लावूनि जयद्रथासी ख्याती । सुभद्राप्रति वांचविला 
॥ १५ ॥</p>
<p>अंबरीषाचे गर्भवास । म्यांचि सोसिले सावकाश ।</p>
<p>उणें आपुल्या निजभक्तांस । मी हृषीकेश येवों नेदी 
॥ १६ ॥</p>
<p>भक्तांचे पायींची माती । मी हृदयीं वाहें श्रीपती 
।</p>
<p>वानरें वनचरें भावार्थीं । म्यां आपुले पंक्ती 
बैसविली ॥ १७ ॥</p>
<p>यालागी उद्धवा पुढतपुढती । मी सांगें करावी माझी 
भक्ती ।</p>
<p>माझे भजनें माझी प्राप्ती । अवलीळा पावती मद्‍भावें 
॥ १८ ॥</p>
<p>मद्‍भावें करितां माझी भक्ती । मी अनंत आतुडें त्यांच्या 
हातीं ।</p>
<p>शेखीं कामारा होय भक्तांप्रती । भक्तीची प्रीती 
मज ऐशी ॥ १९ ॥</p>
<p>माझिये भक्तीपरतें । सुगम साधन नाहीं येथें ।</p>
<p>हें जाणोनि म्यां तूतें । भजनपंथें लाविलें ॥ ३२० 
॥</p>
<p>लाविल्या लागे सद्‍भक्ती । तैं संसार बापुडें तें 
किती ।</p>
<p>हेळसून चारी मुक्ती । निजसुख भोगिती मद्‍भक्त ॥ 
२१ ॥</p>
<p>मद्‍भक्तांचे महिमान । अतिशयें अगम्य गहन ।</p>
<p>ऐसें बोलूनियां श्रीकृष्ण । उद्धवासी जाण कुरवाळी 
॥ २२ ॥</p>
<p>तेणें श्रीकृष्णकराग्रस्पर्शें । उद्धवासी झालें 
कैसें ।</p>
<p>व्याले धेनूचेनि वोरसें । वत्स जैसें उल्हासे ॥ 
२३ ॥</p>
<p>जेवीं कां लागतां चंद्रकर । सबाह्य निवों लागे चकोर 
।</p>
<p>मेघ देखोनि मयूर । नृत्यतत्पर स्वानंदें ॥ २४ ॥</p>
<p>यापरी उद्धव जाण । स्वानंदें झाला परिपूर्ण ।</p>
<p>विसरला देवभक्तपण । कृष्णही कृष्णपण विसरला ॥ २५ 
॥</p>
<p>यापरी भक्तिसुखा‌आंत । दोघेही ऐक्यें झाले उन्मत्त 
।</p>
<p>परमानंदाचा तेथ । धेंडा नाचत स्वानंदें ॥ २६ ॥</p>
<p>या भक्तिसुखाची गोडी । भाग्येंविण न कळे फुडी ।</p>
<p>उद्धवभजनाचे कुळवाडी । जोडला जोडी श्रीकृष्ण ॥ 
२७ ॥</p>
<p>एका जनार्दना शरण । भजनसुखाची उणखूण ।</p>
<p>तो एक जाणे संपूर्ण । भक्तजीवनजिव्हाळा ॥ २८ ॥</p>
<p>जो निजभक्तांचा जिव्हाळा । तो गोकुळीं हो‌ऊनि गोंवळा 
।</p>
<p>क्रीडोनि त्यांचिया खेळामेळा । गोपीगोपाळां उद्धरिलें 
॥ २९ ॥</p>
<p>स्वयें खेळोनि त्यांचिया खेळा । उद्धरिलें बाळगोपाळा 
।</p>
<p>हें नवल नव्हे त्याची कळा । उदार लीळा ते ऐका ॥ ३३० 
॥</p>
<p>पर्वत पाषाण तृण तरुवर । भृंग मत्स्य मृग मगर ।</p>
<p>व्याघ्र वनचर विखार । पारावतें मयूर आदिकरून ॥ ३१ 
॥</p>
<p>येणेंसी समवेत । गोकुळींचे जीव समस्त ।</p>
<p>स्वयें उद्धरी श्रीकृष्णनाथ । कृपाळू समर्थ स्वलीला 
॥ ३२ ॥</p>
<p>कां पितृवचन पुढारां । सीतेचिया वियोगद्वारा ।</p>
<p>रिसां आणि वानरां । उद्धरी निशाचरां रघुनाथ ॥ ३३ 
॥</p>
<p>सेवेनें तारिले रीसवानर । युद्धें तारिले निशाचर 
।</p>
<p>हें नवल कांहीं नव्हे थोर । ऐक उदार लीला त्याची 
॥ ३४ ॥</p>
<p>अयोध्येपासून लंकेपर्यंत । मार्गी वृक्षवल्ली 
पाषाण पर्वत ।</p>
<p>तृणादि जीव समस्त । उद्धरी रघुनाथ स्वलीला ॥ ३५ ॥
</p>
<p>एवं नानावतारीं जनार्दन । यापरी उद्धरी सकळ जन ।
</p>
<p>तेणें एका एकू केला पावन । हें नवल कोण मानावें ॥ 
३६ ॥</p>
<p>परी नवल एक केलें मोठें । मज मूर्खाचेही मुखावाटें 
।</p>
<p>श्रीभागवतबोल केले मर्‍हाटे । हें आश्चर्य वाटे 
माझेंचि मज ॥ ३७ ॥</p>
<p>यालागीं एका जनार्दना शरण । ज्याची कृपा ऐशी परिपूर्ण 
।</p>
<p>त्याचे स्मरोनि श्रीचरण । केला संपूर्ण सोळावा 
॥ ३८ ॥</p>
<blockquote>
<p><br/></p>
<p>इति श्रीभागवते महापुराणे एकादशस्कंधे श्रीकृष्णोद्धव 
संवादे</p>
<p>एकाकारटीकायां विभूतियोगो नाम षोडशोऽध्यायः ॥ 
१६ ॥</p>
<p>॥ श्रीकृष्णार्पणमस्तु ॥ श्लोकसंख्या ॥ ४४ ॥ ओव्या 
॥ ३३८ ॥</p>
<p><br/></p>

</blockquote>

</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>

<html>

<!-- Mirrored from santeknath.org/eknathi bhagwat/adhyay 2.html by HTTrack Website Copier/3.x [XR&CO'2013], Tue, 04 Aug 2015 03:10:45 GMT -->
<head>
<meta http-equiv="content-type" content="text/html; charset=utf-8" />
<link rel="stylesheet" href="https://maxcdn.bootstrapcdn.com/bootstrap/3.3.5/css/bootstrap.min.css">
<link href='http://fonts.googleapis.com/css?family=Amita:400|Glegoo:400&subset=devanagari,latin' rel='stylesheet' type='text/css'>
<link rel="stylesheet" type="text/css" media="print" href="style_print.css">
<link rel="stylesheet" type="text/css" media="screen" href="style_print.css">
<style type="text/css">
<!--
.style1 {font-weight: bold}
-->
</style>
</head>
<body>
<article>
<h1>॥ श्री एकनाथी भागवत ॥ </h1>
<p><br/></p>
<H2>अध्याय तिसावा</H2>
<p><br/></p>

<p>श्रीगणेशाय नमः ॥ श्रीकृष्णाय नमः ॥</p>
<p>जय सद्‍गुरु अनादी । जय जय सद्‍गुरु सर्वादी ।</p>
<p>जय जय सद्‍गुरु सर्वासिद्धी । जय जय कृपानिधि कृपाळुवा 
॥ १ ॥</p>
<p>जय जय वेदवाचका । जय जय वेदप्रकाशक ।</p>
<p>जय जय वेदप्रतिपालका । जय जय वेदात्मका वेदजा ॥ २ 
॥</p>
<p>जय जय विश्वप्रकाशका । जय जय विश्वप्रतिपाळका ।
</p>
<p>जय जय विश्वनिवासका । अकर्तात्मका अव्यया ॥ ३ ॥</p>
<p>तुझी अव्यय अक्षर स्थिती । नाहीं नाम रूप व्यक्ती 
।</p>
<p>तो तूं नांदसी जातिगोतीं । लोकस्थितीव्यवहारें 
॥ ४ ॥</p>
<p>तुज जगीं नाही दुसरें । तो तूं गृहस्थ घरदारें ।</p>
<p>तूं पुरुष ना नपुंसक साचोकारें । कीं स्त्रीपुत्रें 
नांदसी ॥ ५ ॥</p>
<p>अज आणि वंदिसी पिता । अजन्मा तो नमिसी माता ।</p>
<p>जगीं तुझी सर्वसमता । शेखीं अतिमित्रता चाळिसी 
॥ ६ ॥</p>
<p>तूं जगन्नाथ जगचाळक । कीं एकाचा होसी सेवक ।</p>
<p>तूं परिपूर्ण पूर्णात्मक । कीं मागसी भीकं रंकत्वें 
॥ ७ ॥</p>
<p>तूं नैष्ठिक ब्रह्मचारी । कीं व्यभिचारें तारिसी 
नारी ।</p>
<p>तूं सर्वज्ञ कीं गुरूच्या द्वारीं । तृणकाष्टें 
शिरीं वाहसी स्वयें ॥ ८ ॥</p>
<p>जो तूं कळिकाळतें ग्रासिसी । तो तूं बागुलाभेणें 
लपसी ।</p>
<p>तूं मायानियंता हृषीकेशी । शेखीं माया बांधिजशी 
उखळीं ॥ ९ ॥</p>
<p>तूं आत्माराम नित्यतृप्त । शेखीं गोवळांचा खाशी 
भात ।</p>
<p>तुझा ब्रह्मदिकां न कळे अंत । तो तूं उभा रडत यशोदेपाशीं 
॥ १० ॥</p>
<p>त्रैलोक्य दाविसी उदरीं । तो तूं गोपिकांचे कडियेवरी 
।</p>
<p>तूं जगाचा चाळक श्रीहरी । त्या तुज लेंकुरी शिकवेजे 
चालूं ॥ ११ ॥</p>
<p>जो तूं सर्ववंद्य सर्वेश्वर । तो तूं होसी पांढरा 
डुकर ।</p>
<p>एवं करितां तुझा निर्धार । वेदांसी विचार कळेना 
॥ १२ ॥</p>
<p>वेदीं घेतलें महामौन । ज्ञाते झाले नेणकोण ।</p>
<p>योगी वळंघले रान । तुझें महिमान कळेना ॥ १३ ॥</p>
<p>मुख्यत्वें जन्म नाहीं जाण । तो कृष्ण कैसें दावी 
मरण ।</p>
<p>तें ऐकावया निरूपण । परीक्षिती पूर्ण श्रद्धाळू 
॥ १४ ॥</p>
<p>प्रथमाध्यायीं वैराग्यार्थ । मुसळ बोलिलें शापयुक्त 
।</p>
<p>तेंचि ग्रंथावसानीं एथ । असे पुसत परीक्षिती ॥ १५ 
॥</p>
<blockquote>
<p><br/></p>

<cite><p>राजोवाच -</p></cite>
<p>ततो महाभागवत उद्धवे निर्गते वनम्‌ ।</p>
<p>द्वारवत्यां किमकरोद्धगवान्‌ भूतभावनः ॥ १ ॥</p>
</blockquote>
<p><br/></p>

<p>जो पांडवकुळीं कुळरत्न । कीं कौरवकुळीं कुळभूषण 
।</p>
<p>जो धर्माचें निजरक्षण । कलीचें निग्रहण जेणें केलें 
॥ १६ ॥</p>
<p>ऐसा राजा परीक्षीती । धैर्यवीर्य‌उदारकीर्ति ।
</p>
<p>तेणें स्वमुखें श्रीशुकाप्रती । केली विनंती अतिश्रद्धा 
॥ १७ ॥</p>
<p>उद्धव पावोनि पूर्ण ज्ञान । तो बदरिकश्रमा गेलिया 
जाण ।</p>
<p>मार्गे द्वारकेसी श्रीकृष्ण । काय आपण करिता झाला 
॥ १८ ॥</p>
<p>उत्पत्तिस्तितिनिदान । जो‌इच्छामात्रें करी जाण 
।</p>
<p>तो स्वदेहाचें विसर्जन । कैसेनि श्रीकृष्ण करिता 
झाला ॥ १९ ॥</p>
<blockquote>
<p><br/></p>
<p>ब्रह्मशापोपसंसॄष्टे स्वकुले यादवर्षभः ।</p>
<p>प्रेयसीं सर्वनेत्राणां तनुं स कथमत्यजत्‌ ॥ २ ॥</p>
</blockquote>
<p><br/></p>

<p>ब्रह्मशापें श्रीकृष्णनाथ । निःशेष निजकुळासी 
घात ।</p>
<p>कैसेनि करविला एथ । हें सुनिश्चित सांगावें ॥ २० 
॥</p>
<p>जननयना आल्हादकर। कृष्णतनु अतिसुंदर ।</p>
<p>जीसी देखतांचि त्रिनेत्र । हर्षें निर्भर स्वानंदें 
॥ २१ ॥</p>
<p>ऐशी आल्हादकारक तनु । कैसेनि सांडी श्रीकृष्णु 
।</p>
<p>ब्रह्मशापासी भि‌ऊन । तो का निजतनु सांडिता झाला 
॥ २२ ॥</p>
<p>कृष्ण परब्रह्म परिपूर्ण । त्यासी बाधीना शापबंधन 
।</p>
<p>तोही सत्य करी ब्रह्मवचन । यादववंशीं तनु सांडूनि 
॥ २३ ॥</p>
<p>दॄष्टीं देखतां श्रीकृष्ण । सुखें सुखावे जीवप्राण 
।</p>
<p>त्याच्या सौंदर्याचें निरूपण । राजा आपण सांगत 
॥ २४ ॥</p>
<blockquote>
<p><br/></p>
<p>प्रत्याक्रष्टुं नयनमबला यत्रलग्नं न शेकुः दृष्टा</p>
<p>न सरति ततो यत्सतामात्मलग्नम्‌ ।</p>
<p>यच्छ्रीर्वाचां जनयति रति किं नु मानं कवीना</p>
<p>दृष्टा निष्णॊर्युधि रथगतं यच्च तत्साम्यमीयुः ॥ ३ ॥</p>
</blockquote>
<p><br/></p>

<p>ज्याची अकराही इंद्रियां सदा गोडी । भोगिजे तंव 
तंव प्रीती गाढी ।</p>
<p>कदा वीट नुपजे अनावडी । अवीट गोडी कृष्णाची ॥ २५ 
॥</p>
<p>बाळा पौढा मुग्धा प्रगल्भा व्यक्ती । ऐशी चतुर्विधा 
स्त्रियांची जातीं ।</p>
<p>तिंहीं देखिल्या श्रीकृष्णमूर्ती । दृष्टी मागुती 
परतेना ॥ २६ ॥</p>
<p>ज्या धार्मिका धैर्यवृत्ती । ज्या पतिव्रता महासती 
।</p>
<p>तिंहीं देखिल्या कृष्णमूर्ती । दृष्टि मागुती परतेना 
॥ २७ ॥</p>
<p>ज्या का अबळा अभुक्तकामा । ज्या अतिवृद्धा अतिनिष्कामा 
।</p>
<p>तिंहीं देखिल्या मेघश्यामा । नयन सकामा हरिरूपीं 
॥ २८ ॥</p>
<p>जेवीं लवणजळा भेटी । तेवीं श्रीकृष्णीं स्त्रियांची 
दिठी ।</p>
<p>मिसळलिया उठा‌उठी । पुरतोनि मिठी सुटेना ॥ २९ ॥</p>
<p>एवं देखिलिया श्रीकृष्णमूर्ती । स्त्रियांचिया 
निजात्मशक्ती ।</p>
<p>दृष्टीं परतेना मागुती । ऐशी नयनां प्रीती हरिरूपीं 
॥ ३० ॥</p>
<p>स्त्रिया बापुड्या त्य किती । जे का संत विरक्त परमार्थी 
।</p>
<p>त्यांचे श्रवणीं पडतां कीर्ती । चित्तीं श्रीकृष्णमूर्ती 
ठसावे ॥ ३१ ॥</p>
<p>चित्तीं ठसावोनि श्रीकृष्णमूर्ती । चित्तचि आणी 
कृष्णस्थितीं ।</p>
<p>ऐशी कृष्णाची कृष्णकीर्ती । चित्तवृत्ती आकर्षी 
॥ ३२ ॥</p>
<p>संतांची आकर्षी चित्तवृत्ती । हें नवल नव्हे कृष्णकीर्ती 
।</p>
<p>कीर्ती ऐकतां असंतीं । तेही होती तद्‍रूप ॥ ३३ ॥</p>
<p>लागतां चंदनाचा पवन । खैर धामोडे होती चंदन ।</p>
<p>तेवीं कृष्णकीर्तीश्रवण । दे समाधान समसाम्यें 
॥ ३४ ॥</p>
<p>भावें ऐकतां श्रीकृष्णकीर्ती । असंतही संतत्वा 
येती ।</p>
<p>मग संतासंअ दोनी स्थिती । हारपती समसाम्यें ॥ ३५ 
॥</p>
<p>महाकवि वर्णीतां श्रीकृष्णकीर्ती । पावले परम सौभाग्यस्थिती 
।</p>
<p>ते कृष्णकीर्ती जे वर्णिती । तेही पावती ते शोभा 
॥ ३६ ॥</p>
<p>कवीश्वरां नवरसिकु । नवरंगडा श्रीकृष्ण एकु ।</p>
<p>जो जो वर्णिजे रसविशेखु । तो तो यदुनायकु स्वयें 
होय ॥ ३७ ॥</p>
<p>महाकवि आदिकरूनी । कवीश्वरांची कीर्तिजननी ।</p>
<p>जे विनटले हरिकीर्तनीं । वंद्य वाणी तयांची ॥ ३८ 
॥</p>
<p>श्रीकृष्णकीर्तिपवाडे । ज्याची वाणी अबद्धही पढे 
।</p>
<p>ते वाचा वंदिजे चंद्रचूडें । त्याच्या पायां पडे 
यमकाळ ॥ ३९ ॥</p>
<p>जेथें श्रीकृष्णकीर्तिकीर्तन । तेथें कर्माकर्मांची 
उजवण ।</p>
<p>होय संसाराची बोळवण । जन्ममरणसमवेत ॥ ४० ॥</p>
<p>यापरी कीर्तीचें महिमान । सर्वार्थीं अगाध जाण 
।</p>
<p>श्रीकृष्णकीर्तिकविता । जाण परम पावन तिंही लोकीं 
॥ ४१ ॥</p>
<p>कवीश्वरांची श्रीकृष्णकीर्ति । ऐकतां वाढे श्रद्धा 
प्रीती ।</p>
<p>तेणें थोरावे कॄष्णभक्ती । हें कविताशक्ती अगाध 
॥ ४२ ॥</p>
<p>ऐशी अगाध श्रीकृष्णकीर्ती । मा त्या कृष्णाची कृष्णमूर्ती 
।</p>
<p>जे अखंड ध्यनीं देखती । ते ते होती तद्‍रूप ॥ ४३ ॥
</p>
<p>ज्यांसी अखंड ध्यानीं श्रीकृष्णमूर्ती । ते ते 
तद्‍रूप पावती ।</p>
<p>हें नवल नव्हे कृष्णस्थिती । जे द्वेषें देखती तेही 
मुक्त ॥ ४४ ॥</p>
<p>ज्याचे रथीं मेघश्याम । सारथी झाला पुरुषोत्तम 
।</p>
<p>यालागीं पार्थाचा पराक्रम । मिरवी नाम विजयत्वें 
॥ ४५ ॥</p>
<p>सदा जयशील संपूर्ण । यालागीं अर्जुना नाम ‘जिष्णु’ 
।</p>
<p>ज्याचे युद्धींचा कठिण पणु । सिद्धी श्रीकृष्णु 
पाववी ॥ ४६ ॥</p>
<p>तो बैसोनि अर्जुनाचे रथीं । विचरतां युद्धक्षिती 
।</p>
<p>जे जे देखती श्रीकृष्णमूर्ती । ते ते कृष्णस्थिती 
पावले ॥ ४७ ॥</p>
<p>जेथ कृष्णाचा पडे पदरेणु । तेथें चहूं मुक्तींसी 
होय सणु ।</p>
<p>ऐशी पावन कृष्णतनु । कैसेनि श्रीकृष्णु सांडिता 
झाला ॥ ४८ ॥</p>
<p>म्हणाल ब्रह्मशापाभेण । शरीर सांडी श्रीकृष्ण ।
</p>
<p>हा बोलचि अप्रमाण । कृष्ण बर्ह्म पूर्ण परमात्मा 
॥ ४९ ॥</p>
<p>हेळण छळण दुर्वचन । द्विजा न करावा अपमान ।</p>
<p>त्यांचा वाढवावया पूर्ण सन्मान । तनुत्यागें श्रीकृष्ण 
द्विजशाप पाळी ॥ ५० ॥</p>
<p>कृष्न परमात्मा परिपूर्ण । तेणेंही निजकुळ निर्दळून 
।</p>
<p>सत्य करी ब्राह्मणवचन । विप्रशापें आपण निजतनु 
त्यागी ॥ ५१ ॥</p>
<p>तो तनुत्यागप्रकार । साङ्ग समूळ सविस्तर ।</p>
<p>सांगताहे शुक योगींद्र । परिसे नरेंद्र त्यक्तोदक 
॥ ५२ ॥</p>
<p>पांडवकुळीं कुळदीपक । जन्मला परीक्षितीच एक ।</p>
<p>जो हो‌ऊनि त्यक्तोदक । भागवतपरिपाक सेवित ॥ ५३ ॥
</p>
<p>ब्रह्मानारदव्यासपर्यंत । भागवत-उपदेश गुह्य गुप्त 
।</p>
<p>तो परीक्षितीनें जगा‌आंत । केला प्रकटार्थ दीनोद्धार 
॥ ५४ ॥</p>
<p>धर्मवंशीं अतिधार्मिक । जन्मला परीक्षितीच एक ।
</p>
<p>भागवतरसीं अतिरसिक । अति नेटक श्रवणार्थी ॥ ५५ ॥
</p>
<p>ऐसा जो कां परीक्षिती । तेणें अत्यादरें केली विनंती 
।</p>
<p>शुक सुखावोनि चित्तीं । काय त्याप्रती बोलिला ॥ 
५६ ॥</p>
<blockquote>
<p><br/></p>
<cite><p>ऋषिरुवाच-</p></cite>
<p>दिवि भुव्यन्तरिक्षे च महोत्पातान्‌ 
स्मुत्थितान्‌ ।</p>
<p>दृष्टाऽऽसीनान्‌ सुधर्मयां कृष्णः प्राह यदूनिधम्‌ 
॥ ४ ॥</p>
</blockquote>
<p><br/></p>

<p>शुक म्हणे परीक्षिती । उद्धव गेलिया वनाप्रती ।
</p>
<p>मांगे विघ्नभूत द्वारवती । त्रिविध उत्पातीं हतिव्यास 
॥ ५७ ॥</p>
<p>दिवि-भुवि-अंतरिक्षगत । उठिले ग महोत्पात ।</p>
<p>दिवस उल्कापात होत । भूतें खाखात अंतरिक्षीं ॥ ५८ 
॥</p>
<p>गगनीं उगवले त्रिविध केतु । दंडकेतु धूमकेतु ।</p>
<p>शिखाकेतु अति अद्‍भुतु । दिवसाही दिसतु सर्वांसी 
॥ ५९ ॥</p>
<p>धरा कांपोनि अतिगजरीं । भूस्फोट झाला नगरद्वारीं 
।</p>
<p>भूकंप तीन दिवसवरी । घरोघरीं आंदोळ ॥ ६० ॥</p>
<p>वारा सुटला अति झडाडें । समूळ उन्मळतीं झाडें ।</p>
<p>द्वारकेमाजीं धुळी उडे । डोळा नुघडे जनांचा ॥ ६१ 
॥</p>
<p>अंतरिक्षीं नग्न भूतें । धांवती खाखातें खिंखातें 
।</p>
<p>रुधिरवृष्टि होय तेथें । अकस्मातें निरभ्रीं ॥ 
६२ ॥</p>
<p>रविचंद्राचें मंडळ । खळें करीत सर्वकाळ ।</p>
<p>ग्रह भेदिती ग्रहमंडळ । क्रूरग्रहमेळ शत्रुसदनीं 
॥ ६३ ॥</p>
<p>सन्मुख आकाशाचे पोटीं । दिग्दाह देखती दृष्टीं 
।</p>
<p>अभ्रेंवीण कडाकडाटी । पडती वितंडी महाविजा ॥ ६४ 
॥</p>
<p>घारी झडपिती सत्राणें । जेवितां पुढील नेती भाणें 
।</p>
<p>दिवसा दिवाभीत घुंगाणे । राजद्वारीं श्वानें सैंघ 
रडती ॥ ६५ ॥</p>
<p>बैसल्या सुधर्मासभेप्रती । संकल्पविकल्पांची 
निवृत्ती ।</p>
<p>ते सभेसी वीर वोसणती । मारीं मारीं म्हणती परस्परें 
॥ ६६ ॥</p>
<p>तें ऐकतांचि उत्तर । दचकती महाशूर ।</p>
<p>सुधर्मासभेसी चितातुर । यादववीर समस्त ॥ ६७ ॥</p>
<p>यादव बैसले सभेसी । छाया देखती वीणशिसीं ।</p>
<p>सुधर्मासभेपाशीं । अरिष्टें ऐशीं उठतीं ॥ ६८ ॥</p>
<p>ऐशीं अरिष्टें अनिवार । दुःखसूचकें दुस्तर ।</p>
<p>देखोनि यादव थोरथोर । विघ्नविचार विवंचिती ॥ ६९ 
॥</p>
<p>द्वारकेचें विघ्ननिर्दळण । करूं ठेविलेंसे सुदर्शन 
।</p>
<p>ते द्वारकेमाजीं महाविघ्न । काय कारण उठावया ॥ ७० 
॥</p>
<p>जंव पातया पातें लवे । तंव चक्र एकवीस वेळा भंवे 
।</p>
<p>ते द्वारकेसी विघ्न संभवे । देखोनि आघवे अतिचकित 
॥ ७१ ॥</p>
<p>सर्व विघ्नांचें आकर्षण । करी या नांव म्हणिपे ‘कृष्ण’ 
।</p>
<p>तो कृष्ण येथें असतां जाण । उत्पात दारुण कां उठती 
॥ ७२ ॥</p>
<p>एवं विचाररूढ यादवांसी । चिंतातुर देखोनियां त्यांसी 
।</p>
<p>बुद्धि सांगावया त्यांपाशीं । काय हृषीकेशी बोलत 
॥ ७३ ॥</p>
<blockquote>
<p><br/></p>
<p>एते घोरा महोत्पाता द्वार्वंत्या यमकेतवः ।</p>
<p>मुहूर्तमपि न स्थेयमत्र नो यदुपुङ्गवाः ॥ ५ ॥</p>
</blockquote>
<p><br/></p>

<p>जो जगाचा सूत्रधारी । जो मायायंत्रींचा यंत्रकारी 
।</p>
<p>तो यादवांप्रती श्रीहरी । आलोच करी विघ्नांचा ॥ 
७४ ॥</p>
<p>यादवकुळासी आला प्रांत । हें जाणे श्रीकृष्णनाथ 
।</p>
<p>यांचा द्वारकेसी हो‌ऊं नये घात । यालागीं समस्त 
प्रभासा धाडी ॥ ७५ ॥</p>
<p>द्वारवते सातवी पुरी । येथील मरण मोक्षोपकारी ।
</p>
<p>यादव समस्त देवाधिकारी । यालागीं ते बाहेरी श्रीकृष्ण 
काढी ॥ ७६ ॥</p>
<p>कुळनाशाचें मूळ देखा । प्रभासीं निघालीसे एरिका 
।</p>
<p>हाचि कृष्णाचाही आवांका । तो धाडी सकळिकां प्रभासासी 
॥ ७७ ॥</p>
<p>यादवांसी ब्रह्मशाप । घडलासे घोररूप ।</p>
<p>यालागीं द्वारकेमाजीं संताप । उत्पातरूप उठती ॥ 
७८ ॥</p>
<p>उत्पात उठले अनेक । हे अनिवार अरिष्टसूचक ।</p>
<p>अविलंबें तत्काळिक । परम दुःख पावाल ॥ ७९ ॥</p>
<p>यालागीं तुम्हीं आवश्यक । येथें न राहावें मुहूर्त 
एक ।</p>
<p>स्त्रिया पुत्र सुहृद लोक । तात्काळिक निघावें 
॥ ८० ॥</p>
<p>म्हणाल यादववीर उद्‍भट । आम्हांसी काय करील अरिष्ट 
।</p>
<p>येणें गर्वें अति‌अनिष्ट । परम कष्ट पावाल ॥ ८१ ॥
</p>
<p>ब्राह्माणाचे शापापुढें । कायसें शौर्य बापुडें 
।</p>
<p>तुम्हीं न विचारितां मागेंपुढें । आतांचि रोकडें 
निघावे ॥ ८२ ॥</p>
<p>द्वारकेमाजीं आजि कोणी । सर्वथा पि‌ऊं नये पाणी 
।</p>
<p>स्त्रीपुत्रसुहृदजनीं । परिवारोनि निघावें ॥ ८३ 
॥</p>
<p>कुळासी घडला ब्रह्मशाप । तेणें द्वारकेसी उठिला 
संताप ।</p>
<p>तें फेडावया कुळाचें पाप । क्षेत्र पुण्यरूप प्रभास 
॥ ८४ ॥</p>
<blockquote>
<p><br/></p>
<p>स्त्रियो बालाश्च वृदश्च शङ्खोद्धारं ब्रजन्त्वितः ।</p>
<p>वयं प्रभासं यास्यामो यत्र प्रत्यक्‌ सरस्वती ॥ ६ ॥</p>
</blockquote>
<p><br/></p>

<p>वस्तीसी अतिगूढ शंखोद्धार । तेथें ठेवावी स्त्रीवृद्धकुमार 
।</p>
<p>आम्हीं समस्त यादववीर । निघावें सत्वर प्रभासेसी 
॥ ८५ ॥</p>
<p>जेथें प्राची सरस्वती । मिळाली असे सागराप्रती 
।</p>
<p>तेथें जा‌ऊनि समस्तीं । करावें विध्युक्तीं तीर्थविधान 
॥ ८६ ॥</p>
<blockquote>
<p><br/></p>

<p>तत्रभिषिच्य शुचय उपोष्य सुसमाहिताः ।</p>
<p>देवताः पूजयिष्यामः स्नपनालेपनार्हणैः ॥ ७ ॥</p>
</blockquote>
<p><br/></p>

<p>तेथें वेदोक्तविधान । करावें तीर्थीं तीर्थस्न्नान 
।</p>
<p>तीर्थविध्युक्त उपोषण । करावें आपण निराहार ॥ ८७ 
॥</p>
<p>तेथें सद्‍भावें शुचिर्भूत । राहोनियां समस्त ।
</p>
<p>तीर्थदेवता विध्युक्त । निःशापार्थ पूजावी ॥ ८८ 
॥</p>
<p>स्न्नान वस्त्रें अलंकार । चंदनादि पूजासंभार ।
</p>
<p>समर्पूनि पूजा षोडशोपचार । श्रद्धा हरिहर पुजावे 
॥ ८९ ॥</p>
<blockquote>
<p><br/></p>
<p>ब्राह्मणांस्तु महभागान्‌ कृतस्वस्त्ययना वयम्‌ ।</p>
<p>गोभूहिरण्यवासोभिर्गजाश्वरथवेश्मभिः ॥ ८ ॥</p>
</blockquote>
<p><br/></p>

<p>वेदवेदांगपारंगत । शमदमादितपयुक्त ।</p>
<p>ब्राह्मण जे स्वधर्मनिरत । विघ्नशांत्यर्थ पूजावे 
॥ ९० ॥</p>
<p>व्हावया अरिष्टनिरसन । करिती शांत्यर्थ स्वस्तिवाचन 
।</p>
<p>त्या ब्राह्मणांसी आपण । द्यावें दान श्रद्धायुक्त 
॥ ९१ ॥</p>
<p>गोदान भूदान गजदान । अश्वदान सुवर्णदान ।</p>
<p>तिळदान वस्त्रदान । द्यावें गृहदान अतिश्रद्धा 
॥ ९२ ॥</p>
<p>रथीं संजोगोनि अश्ववर । दान द्यावें रहंवर ।</p>
<p>द्विज सुखी होती अपार । तो तो प्रकार करावा ॥ ९३ ॥
</p>
<p>जें जें ब्राह्मण अपिक्षित । तें तें द्यावें श्रद्धायुक्त 
।</p>
<p>ब्राह्मण तुष्टमान जेथ । अरिष्ट तेथ रिघेना ॥ ९४ 
॥</p>
<blockquote>
<p><br/></p>

<p>विधिरेष ह्यरिष्टघ्नो मङ्गलायनमुत्तमम्‌ ।</p>
<p>देवद्विजगवां पूजा भूतेषु परमो भवः ॥ ९ ॥</p>
</blockquote>
<p><br/></p>

<p>जेथ हरीचें देवतार्चन । जेथ शालग्रामशिलार्चन ।
</p>
<p>जेथ सधुसंतां सन्मान । ते अरिष्टनाशन महापूजा ॥ 
९५ ॥</p>
<p>जेथ सद्‍भावें द्विजपूजन । जेथ भावार्थें गोशुश्रूषण 
।</p>
<p>जेथ भूतदया संपूर्ण । तेथें कदा विघ्न रिघेना ॥ ९६ 
॥</p>
<p>अंध पंगु अशक्त जन । जेथ पावती अवश्य अन्न ।</p>
<p>जेथ सुखी होती दीन । तेथ कदा विघ्न बाधीना ॥ ९७ ॥</p>
<p>जेथें भूतदाय अलोलिक । ते सकळ अरिष्टच्छेदक ।</p>
<p>परममंगळप्रकाशक । सुखदायक सर्वार्थीं ॥ ९८ ॥</p>
<blockquote>
<p><br/></p>

<p>इति सर्वे समाकर्ण्य यदुवृद्धा मधुद्विषः ।</p>
<p>तथेति नौभिरुत्तीर्य प्रभासं प्रययू रथैः ॥ १० ॥</p>
</blockquote>
<p><br/></p>

<p>जो मधुकैटभमर्दन । जो मुरारी मधुसूदन ।</p>
<p>जो परमात्मा श्रीकृष्ण । तो करी प्रेरण प्रभास ॥ 
९९ ॥</p>
<p>यादवांमाजीं वृद्ध सज्ञान । पुत्र मित्र सुहृद 
स्वजन ।</p>
<p>तिहीं श्रीकृष्णाचें वचन । बहुसन्मानें वंदिलें 
॥ १०० ॥</p>
<p>सकळ समृद्धिसंभारा । स्त्रीवृद्धादि बाळकुमारा 
।</p>
<p>नावा भरोनियां समग्रा । शंखोद्धारा न्या म्हणती 
॥ १ ॥</p>
<p>पालाणोनि रथ कुंजर । चतुरंग सेनासंभार ।</p>
<p>कृष्णसहित यादववीर । निघाले समग्र प्रभासासी ॥ 
२ ॥</p>
<blockquote>
<p><br/></p>
<p>तस्मिन्‌ भगवताऽऽदिष्टं यदुदेवेन यादवाः ।</p>
<p>चक्रुः परमया भक्त्या सर्वश्रेयोपबृंहितम्‌ ॥ ११ ॥</p>
</blockquote>
<p><br/></p>

<p>यादवा प्रभासा पावोन । जैसें होतें श्रीकृष्णवचन 
।</p>
<p>त्याहूनि विशेष जाण । स्नानदान तिंहीं केलें ॥ ३ 
॥</p>
<p>यादव समस्त मिळोन । केलें पारणाविधिभोजन ।</p>
<p>मग महामद्य आणूनि जण । मद्यपान मांडिलें ॥ ४ ॥</p>
<blockquote>
<p><br/></p>
<p>ततस्तस्मिन्महापानं पपुर्मैरेयकं मधु ।</p>
<p>दिष्टविभ्रंशितधियो यद्द्रवैर्भ्रश्यते मतिः ॥ १२ ॥</p>
</blockquote>
<p><br/></p>

<p>करूनियां तीर्थविधान । करावें अरिष्टनिरसन ।</p>
<p>बाप अदृष्टाचें विदान । तेथें मद्यपान मांडिलें 
॥ ५ ॥</p>
<p>ज्याची गोडपणें पडे मिठी । उन्मादता अतिशयें उठी 
।</p>
<p>तें मद्यपान उठा‌उठी । वडिलींधाकुटीं मांडिलें 
॥ ६ ॥</p>
<p>ज्याचा वास येतांचि घ्राणीं । उन्माद चढे तत्क्षणीं 
।</p>
<p>तैशिया मद्याचे जिव्हेवरी । भ्रांत करी सज्ञान 
॥ ८ ॥</p>
<p>तें मद्यपान यादववीरीं । आदरिलें स्वेच्छाचारीं 
।</p>
<p>आग्रह करूनि परस्परीं । लहानथोरीं मांडिलें ॥ ९ 
॥</p>
<blockquote>
<p><br/></p>
<p>महापानाभिमत्तानां वीराणां दृप्तचेतसाम्‌ ।</p>
<p>कृष्णमायाविमूढानां सङ्घर्षः सुमहानभूत्‌ ॥ १३ ॥</p>
</blockquote>
<p><br/></p>

<p>पूर्वीं अतिमित्रत्व पोटांत । ते महापानें झाले 
मत्त ।</p>
<p>वीर मातले अतिदृप्त । नोकूनि बोलत परस्परें ॥ ११० 
॥</p>
<p>कृष्णमाया हरिला बोध । अवघे झाले बुद्धिमंद ।</p>
<p>सांडूनि सुहृदसंबंध । निर्वाणयुद्ध मांडिलें ॥ 
११ ॥</p>
<p>नोकूनि बोलतां विरुद्ध । अतिशयें चढला क्रोध ।</p>
<p>शस्त्रें घे‌ऊनि सन्नद्ध । सुहृदीं युद्ध मांडिलें ॥ १२ ॥</p>
<blockquote>
<p><br/></p>
<p>युयुधुः क्रोधसंरब्धा वेलायामाततायिनः ।</p>
<p>धनुर्भिरसिभिर्भल्लैर्गदाभिस्तोमरर्ष्टिभिः ॥ १४ ॥</p>
</blockquote>
<p><br/></p>

<p>क्रोधें नेत्र रक्तांबर । वेगें वोढूनि हातियेर 
।</p>
<p>समुद्रतीरीं महावीर । युद्ध घोरांदर ते करिती ॥ 
१३ ॥</p>
<p>धनुष्यें वा‌ऊनियां जाणा । बाण सोडिती सणसणां ।
</p>
<p>खड्गे हाणिती खणखणां । सुहृदांच्या प्राणां घ्यावया 
॥ १४ ॥</p>
<p>एकीं उचलोनियां भाले । परस्परें हाणिते झाले ।</p>
<p>एकीं उचलोनि गदा बळें । वीर कलेंवरें पाडिती ॥ १५ 
॥</p>
<p>एक तोमरें लवलाहीं । राणीं खवळले भिडती पाहीं ।</p>
<p>एक टोणप्याच्या घायीं । वीर ठायीं पाडिती ॥ १६ ॥</p>
<p>यापरी चतुरंगसेना । मिसळली रणकंदना ।</p>
<p>आपुलालिया अंगवणा । गज रथ रणा आणिती ॥ १७ ॥</p>
<blockquote>
<p><br/></p>
<p>पतत्पताकै रथकुञ्जरादिभिः</p>
<p>खरोष्ट्रगोभिर्महिषैर्नरैरपि ।</p>
<p>मिथः समेत्याश्वतरैः सुदुर्मदा</p>
<p>न्यहञ्छरैर्दद्‍भिरिव द्विपा वने ॥ १५ ॥</p>
</blockquote>
<p><br/></p>

<p>पताकांसीं रथ कुंजर । रणीं पाडिले अपार ।</p>
<p>पाखरांसीं असिवार । मारिले खरोष्ट्र रणामाजीं ॥ 
१८ ॥</p>
<p>म्हैसे मारूनियां रणीं । पाडिलिया वीरश्रेणी ।</p>
<p>जैसे उन्मत गज वनीं । दंतीं खणाणी भीडत ॥ १९ ॥</p>
<p>यापरी यादववीर । रणीं मातले महाशूर ।</p>
<p>घाय मारोनि निष्ठूर । रणीं अपार पाडिले ॥ १२० ॥</p>
<p>कृष्णमाया केले भ्रांत । युद्धीं न देखतां स्वार्थ 
।</p>
<p>परस्परें प्राणघात । व्यर्थ करित सुहृ‌अदांचा ॥ 
२१ ॥</p>
<p>रणीं पाडिलें अपार । तंव खवळले कृष्णकुमर ।</p>
<p>ज्यांच्यांमाजीं प्रीति थोर । ते युद्धातुर चालिले 
॥ २२ ॥</p>
<blockquote>
<p><br/></p>
<p>प्रद्युम्नसाम्बौ युधिरूढमत्सरौ</p>
<p>अक्रूरभोजावनिरुद्धसात्यकी ।</p>
<p>सुभद्रसङ्ग्रामजितौ सौदारुणौ</p>
<p>गदौ सुमित्रासुरथौ समीयतुः ॥ १६ ॥</p>
</blockquote>
<p><br/></p>

<p>ज्यांज्यांमाजीं अतिप्रीती । ते ते निर्वाणयुद्ध 
करिती ।</p>
<p>बाप संहारक काळगती । सखे मारिती संख्यातें ॥ २३ ॥
</p>
<p>प्रद्युम्न सांब अतिमित्र । त्यासीं युद्ध मांडले 
घोरांदर ।</p>
<p>अक्रूर भोज दोन्ही वीर । युद्धीं सत्वर मिसळले ॥ 
२४ ॥</p>
<p>अनिरुद्ध आणि सात्यकी । उठावले क्रोधतवकीं ।</p>
<p>वाणीं वर्षोनि अनेकीं । एकामेकीं भीडती ॥ २५ ॥</p>
<p>सुभद्र संग्रामजित दोनी । खवळले रणांगणीं ।</p>
<p>वर्षोनियां तीक्ष्ण बाणीं । उन्मत्त रणीं मातले 
॥ २६ ॥</p>
<p>कृष्णपुत्र कृष्णबंधु । दोंहीचेंही नाम गदु ।</p>
<p>त्यांसी समत्सर क्रोधु । युद्धसंबंधु परस्परें 
॥ २७ ॥</p>
<p>सुमित्र आणि सुरथ । या दोंहीसीं द्वेष अद्‍भुत ।
</p>
<p>परस्परें करावया घात । युद्धा‌आंत मिसळले ॥ २८ ॥
</p>
<blockquote>
<p><br/></p>
<p>अन्ये च ये वै निशठोल्मुकादयः</p>
<p>सहस्रजिच्छतजिद्‍भानुमुख्याः ।</p>
<p>अन्योन्यमासाद्य मदान्धकारितां</p>
<p>जघ्नुर्मुकुन्देन विमोहिता भृशम्‌ ॥ १७ ॥</p>
</blockquote>
<p><br/></p>

<p>यादवकुळीं बळें अधिक । निशठादि उल्मुकादिक ।</p>
<p>शतजित्सहस्त्रजिद्‍भानुमुख्य । हेही युद्धीं 
देख खवळले ॥ २९ ॥</p>
<p>मद्यपानें अतिगर्वित । कृष्णमाया हरिलें चित्त 
।</p>
<p>महामोहें केले भ्रांत । सुहृदां घात स्वयें करिती 
॥ १३० ॥</p>
<p>ब्रह्मशापाची केवढी ख्याती । बंधु बंधुतें जीव 
घेती ।</p>
<p>कृष्णमाया पाडिले भ्रांतीं । युद्ध स्वयातीमाझारीं 
॥ ३१ ॥</p>
<blockquote>
<p><br/></p>
<p>दाशार्हवृष्णयन्धकभोजसात्वता</p>
<p>मध्यर्बुदा माथुरशूरसेनाः ।</p>
<p>विसर्जनाः कुकुराः कुन्तयश्च</p>
<p>मिथस्ततस्तेऽथ विसृज्य सौहृदम्‌ ॥ १८ ॥</p>
</blockquote>
<p><br/></p>

<p>यादवांची एक जाती । तेचि बारा नामीं नामांकिती ।
</p>
<p>त्या बाराही ज्ञाती युद्धी भिडती । ऐक परीक्षिती 
तीं नामें ॥ ३२ ॥</p>
<p>दाशार्ह सात्वक अंधक जाण । अर्बुद माथुर शूरसेन 
।</p>
<p>कुंती कुकुर विसर्जन । मधु भोज वृष्ण्य बारा नामें 
॥ ३३ ॥</p>
<p>पूर्वील यादवांचें साजणें । ज्ञातीचें अल्पही ऐकतां 
उणें ।</p>
<p>जीवेंसीं सर्वस्व वेंचणें । परी वांचवणें स्वयाती 
॥ ३४ ॥</p>
<p>तेचि यादव पैं गा आतां । सांडोनियां सुहृदता ।</p>
<p>ज्याचे चरणीं ठेविजे माथा । त्याच्या जीवघाता पेटले 
॥ ३५ ॥</p>
<blockquote>
<p><br/></p>
<p>पुत्रा अयुध्यन्पितृभिर्भ्रातृभिश्च</p>
<p>स्वस्त्रीयदौहित्रपितृव्यमातुलैः ।</p>
<p>मित्राणि मित्रैः सुहृदः सुहृद्‌भिः</p>
<p>ज्ञातींस्त्वहन्‌ ज्ञातय एव मुढाः ॥ १९ ॥</p>
</blockquote>
<p><br/></p>

<p>कृष्णमाया आकळिलें चित्त । अवघे झाले परम भ्रांत 
।</p>
<p>न कळे आप्त अनाप्त । रणीं उन्मत्त मातले ॥ ३६ ॥</p>
<p>ज्याचे चरण वंदिजे भावार्था । श्रद्धा घे‌इजे चरणीतीर्थ 
।</p>
<p>त्या निजपित्याचिया माथां । पुत्र शस्त्रघाता प्रवर्तर्ले 
॥ ३७ ॥</p>
<p>बंधु शिरक्ल्या रणांगणीं । बंधु बंधूंतें सोडवी 
निर्वाणीं ।</p>
<p>तेचि बंधु बंधूंतें रणीं । निर्वाणबाणीं खोंचिती 
॥ ३८ ॥</p>
<p>जो लळे पुरवूनि खेळविता । जैसा बाप तैसा चुलता ।</p>
<p>त्यासी पुतण्या प्रवर्ते घाता । शस्त्रें माथां 
हाणोनी ॥ ३९ ॥</p>
<p>कन्येचा सुत दौहित्र । ज्यासी श्राद्धी अधिकार 
।</p>
<p>तो आज्यासी करी मार । घाय निष्ठुर हाणोनी ॥ १४० ॥
</p>
<p>मामाभाचे परस्परीं । प्रवर्तले महामारीं ।</p>
<p>सुहृद सुहृदांच्या शिरीं । सतेज शस्त्रौं हाणिती 
॥ ४१ ॥</p>
<p>मित्र मित्रांच्या मित्रतां । वेंचिति अर्था जीविता 
।</p>
<p>ते मित्र मित्रांच्या जीवघाता । सक्रोधता उठिले 
॥ ४२ ॥</p>
<p>आयुष्य सरलें निःशेख । चढलें काळासर्पाचें विख 
।</p>
<p>अवघे हो‌ऊनियां मूर्ख । ज्ञातीसी देख वधिते झाले 
॥ ४३ ॥</p>
<blockquote>
<p><br/></p>

<p>शरेषु क्षीयमाणेषु भज्यमानेषु धन्वसु ।</p>
<p>शस्त्रेषु क्षीयमाणेषु मुष्टिभिर्जह्रुरेरकाः ॥ २० ॥</p>
</blockquote>
<p><br/></p>

<p>युद्ध मांडिले घोरांदर । सरले भातडींचे शर ।</p>
<p>धनुष्यदंडें येरायेर । घायें निष्ठुर हाणिती ॥ 
४४ ॥</p>
<p>घाय हाणितां अतिबळें । धनुष्ये मोडलीं तत्काळें 
।</p>
<p>क्षीण झालीं शस्त्रें सकळें । हतियेर-बळें खुंटलीं 
॥ ४५ ॥</p>
<p>ब्रह्मशापाची एरिका । तीरीं निघाली होती देखा ।
</p>
<p>ते मुष्टीं घे‌ऊनि क्रोधतवका । एकमेकां हाणिती 
॥ ४६ ॥</p>
<blockquote>
<p><br/></p>
<p>ता वज्रकल्पा ह्यभवन्‌ परिघा मुष्टिना भृताः ।</p>
<p>जघ्रुर्द्विषस्तैः कृष्णेन वार्यमाणास्तु तं च ते ॥ २१ ॥</p>
</blockquote>
<p><br/></p>

<p>ते एरिका घेतांचि हातीं । झाली वज्रप्राय धगधगिती 
।</p>
<p>अतितीक्षण परिघाकृती । तेणें हाणीती परस्परें ॥ 
४७ ॥</p>
<p>नाना शस्त्रें लागतां पाहीं । यादव न डंडळती कंहीं 
।</p>
<p>तेही एरिकेच्या घायीं । पडती ठायीं अचेतन ॥ ४८ ॥</p>
<p>एरिकेच्या निजघायीं । यादवांसी उरी नाहीं ।</p>
<p>दुधड तोडूनियां पाहीं । पडती ठायीं परस्परें ॥ ४९ 
॥</p>
<p>एरिकेच्या निजघायीं इतर । यादव उरले महाशूर ।</p>
<p>जे कां नेटके जुंझार । निधडे वीर निजयोद्धे ॥ १५०॥
</p>
<p>यादव उरले भद्रजाती । हे आणिकासि नाटोपती ।</p>
<p>त्यां निर्दळावया निश्चितीं । निवारणार्थीं हरि 
धांवे ॥ ५१ ॥</p>
<p>तो म्हणे बह्मशापाची एरिका । ही सर्वथा हातीं धरूं 
नका ।</p>
<p>सांडा युद्धाचा आवांका । शिकविले ऐका माझें ॥ ५२ 
॥</p>
<p>धर्मतां निवारी श्रीकृष्ण । त्यासीही मारूं धांवले 
जाण ।</p>
<p>हें कृष्णमायेचें विंदान । न चुकत मरण पैं आलें ॥ 
५३ ॥</p>
<p>एक म्हणती श्रीकृष्णासी । आधीं झोडोनि पाडा यासी 
।</p>
<p>ठकूं आला आम्हांसी । म्हणोनि एरिकेसीं धांविनले 
॥ ५४ ॥</p>
<p>एक म्हणती धरा केशीं । एक म्हणती भीड कायसी ।</p>
<p>एक म्हणे मी श्रीकृष्णासी । एका घायेंसीं लोळवीन 
॥ ५५ ॥</p>
<blockquote>
<p><br/></p>

<p>प्रत्यनीकं मन्यमाना बलभद्रं च मोहिताः ।</p>
<p>हन्तुं कृतधियो राजन्नापन्ना आततायिनः ॥ २२ ॥</p>
</blockquote>
<p><br/></p>

<p>पैल पैल तो बळिभद्रु । हाचि आमुचा मुख्य शत्रु ।</p>
<p>यासी चला आघीं मारूं । यादवभारु लोटला ॥ ५६ ॥</p>
<p>मदमोहें अतिदुर्मती । वज्रप्राय एरिका हातीं ।</p>
<p>घे‌ऊनि बळिभद्रावरी येती । तेणें तोही निश्चितीं 
क्षोभला ॥ ५७ ॥</p>
<blockquote>
<p><br/></p>
<p>अथ तावपि सङ्क्रुद्धावुद्यम्य कुरुनन्दन ।</p>
<p>एरकामुष्टिपरिघौ चरन्तौ जघ्रतुर्युधि ॥ २३ ॥</p>
</blockquote>
<p><br/></p>

<p>शुक म्हणे कुरुनंदना । यादव टेंकले आत्ममरणा ।</p>
<p>ते मारावया रामकृष्ण । आततायी जाणा लोटले ॥ ५८ ॥</p>
<p>यादव उठले हननासी । देखोनि राम्‌-हृषीकेशी ।</p>
<p>अतिक्रोध चढला त्यांसी । तेही युद्धासी मिसळले 
॥ ५९ ॥</p>
<p>एरका जे कां परिघाकृती । वज्रप्राय धगधगिती ।</p>
<p>दोघीं जणीं घे‌ऊनि हातीं । यादवां ख्यातीं लाविली 
॥ १६० ॥</p>
<p>रामकृष्णांच्या निजघातीं । यादवांची जाती व्यक्ती 
।</p>
<p>अवघेचि रणा येती । कृष्ण काळशक्तीं क्षोभला ॥ ६१ 
॥</p>
<p>निजकुळाचें निधन । देखोनियां श्रीकृष्ण ।</p>
<p>कर्तव्यार्थ झाला पूर्ण । ऐसें संपूर्ण मानिले 
॥ ६२ ॥</p>
<blockquote>
<p><br/></p>

<p>ब्रह्मशापोपसृष्टानां कृष्णमायावृतात्मनाम्‌ ।</p>
<p>स्पर्धाक्रोधः क्षयं निन्ये वैणवोऽग्निर्यथा वनम्‌ ॥ २४ ॥</p>
</blockquote>
<p><br/></p>

<p>ब्रह्मशापें छळिलें विधीं । कृष्णमाया ठकली बुद्धी 
।</p>
<p>मद्यपान‌उन्मादमदीं । क्रोधें त्रिशुद्धी क्षया 
नेले ॥ ६३ ॥</p>
<p>वेळुवाच्या वेळुजाळीं । जेवीं कांचणीं पडे इंगळी 
।</p>
<p>तेणें वनाची होय होळी । तेवीं यदुकुळीं कुलक्षयो 
॥ ६४ ॥</p>
<blockquote>
<p><br/></p>

<p>एवं नष्टेषु सर्वेषु कुलेषु स्वेषु केशवः ।</p>
<p>अवतारितो भुवों भार इति मेनेऽवशेषितः ॥ २५ ॥</p>
</blockquote>
<p><br/></p>

<p>स्वकुळ नाशूनि श्रीधर । अवशेष धराभार ।</p>
<p>उतरला मानी चक्रधर । तेणें सुखें थोर सुखावे ॥ ६५ 
॥</p>
<p>जेवीं कां आलें पेरी माळी । निजजीवनें प्रतिपाळी 
।</p>
<p>शेखीं तोचि खणे समूळीं । तेवीं यदुकुळीं श्रीकृष्ण 
॥ ६६ ॥</p>
<p>यादव निजबळें प्रतिपाळी । त्यातें स्वयें निजांगें 
निर्दळी ।</p>
<p>हें दाखवीतां वनमाळी । ममतामेळीं अलिप्त ॥ ६७ ॥</p>
<p>कृष्ण पाळी यादवां समस्तां । त्यांची दाविली अतिममता 
।</p>
<p>शेखीं करूनि कुळाचे घाता । निरभिमानता हरि दावी 
॥ ६८ ॥</p>
<p>स्त्रीपुत्रेंसीं निजजीविता । सकळ कुळाच्या होतां 
घाता ।</p>
<p>ज्ञात्यासी नुपजे ममता । ते ‘नित्यमुक्तता’ हरि 
दावी ॥ ६९ ॥</p>
<p>ज्ञात्यासी नाहीं अहंममता । तेचि दावावया तत्त्वतां 
।</p>
<p>कुळेंसी होतां पुत्रघाता । स्वप्नींहीं ज्ञाता 
ग्लानि नेणे ॥ १७० ॥</p>
<p>ब्राह्मणाचा शाप दारुण । अन्यथा हों नेदी श्रीकृष्ण 
।</p>
<p>निजकुळ निर्दळी आपण । विप्रवचनसत्यत्वा ॥ ७१ ॥</p>
<p>करूनि कुळक्षयाचें काम । सुख मानी पुरुषोत्तम ।
</p>
<p>तें देखोनि म्हणे बळराम । अवतारकर्म संपलें ॥ ७२ 
॥</p>
<blockquote>
<p><br/></p>

<p>रामः समुद्रवेलायां योगमास्थाय पौरुषम्‌ ।</p>
<p>तत्त्याज मानुष्यं संयोज्यात्मानमात्मनि ॥ २६ 
॥</p>
</blockquote>
<p><br/></p>

<p>मग बळिभद्रें आपण । समित्रतीरीं योगासन ।</p>
<p>दृढ घालोनियां जाण । निर्वाणध्यान मांडिलें ॥ ७३ 
॥</p>
<p>आकर्षूनि देहींचा प्राण । निःशेष सांडिला देहाभिमान 
।</p>
<p>मग परमपुरुषध्यान । करितांचि आपण तद्‍रूप झाला 
॥ ७४ ॥</p>
<p>जेवीं घटामाजील गगन । सहजें महदाकाश पूर्ण ।</p>
<p>तेवीं सांडितां देहाभिमान । झाला संकर्षण बळराम 
॥ ७५ ॥</p>
<p>होतें मनुष्यनाट्य अवलंबिलें । तें देह निःशेष 
त्यागिलें ।</p>
<p>जे कां पूर्वरूप आपुलें । तें हो‌ऊनि ठेलें बळिराम 
॥ ७६ ॥</p>
<p>समुद्रतीरीं योगासन । तें देह ठेविलें अचेतन ।</p>
<p>हें रामनिर्याण देखोन । स्वयें श्रीकृष्ण सरसावला 
॥ ७७ ॥</p>
<blockquote>
<p><br/></p>

<p>रामनिर्याणमालोक्य भगवान्‌ देवकीसुतः ।</p>
<p>निषसाद धरोपस्थे तूष्णीमासाद्य पिप्पलम्‌ ॥ २७ 
॥</p>
</blockquote>
<p><br/></p>

<p>बळभद्र झाला देहातीत । हें देखोनि देवकीसुत ।</p>
<p>भगवान्‌ श्रीकृष्णनाथ । स्वयें इच्छित निजधाम ॥ 
७८ ॥</p>
<p>तेव्हां धरातळीं धराधर । मौनें अश्वत्थातळीं स्थिर 
।</p>
<p>वीरासनीं शार्ङ्गधर । श्यामसुंदर बैसला ॥ ७९ ॥</p>
<p>ज्याच्या स्वरूपाचे आवडीं । शिवविरिंच्यादि झालीं 
वेडीं ।</p>
<p>ज्याच्या दर्शनाची गोडी । दृष्टी नोसंडी क्षणार्ध 
॥ १८० ॥</p>
<p>दृष्टीनें चवी चाखिली गाढी । तंव तंव रसना चरफडी 
।</p>
<p>तिणें कीर्तनरसें रसगोडी । चवी चोखडी चाखिली ॥ ८१ 
॥</p>
<p>प्राशनेंवीण कृष्णरस । रसना सेवी अतिसुरस ।</p>
<p>तेव्हां विषयरस तो विरस । होय निरस संसार ॥ ८२ ॥</p>
<p>श्रवणीं पडतां श्रीकृष्णकीर्ती । त्रिविध तापां 
उपशांती ।</p>
<p>ज्याची वर्णितां गुणनामकीर्ती । चारी मुक्ती कामाऱ्या 
॥ ८३ ॥</p>
<p>चरणकमलमकरंद । तुळशीमिश्रित आमोद ।</p>
<p>सेवितां घ्राणीं परमानंद । इतर गंध ते तुच्छ ॥ ८४ 
॥</p>
<p>ज्याचा लागतां अंगसंग । देहबुद्धीसी होय भंग ।</p>
<p>स्वानंदविग्रही श्रीरंग । अंगप्रत्यंगसुखकारी 
॥ ८५ ॥</p>
<p>ज्याचें अवडीं वंदितां पाये । समाधि लाजिली मागें 
ठाये ।</p>
<p>तो अश्वत्थातळीं पाहें । बैसला आहे निजशोभा ॥ ८६ 
॥</p>
<p>तें अंतकाळेचें कॄष्णध्यान । शुक्रासे आवडलें संपूर्ण 
।</p>
<p>तोही स्वानंदें वोसंडून । श्रीकृष्णध्यान वर्णित 
॥ ८७ ॥</p>
<blockquote>
<p><br/></p>

<p>बिभ्रच्चतुर्भुजं रूपं भ्राजिष्णु प्रभया स्वया 
।</p>
<p>दिशो वितिमिराः कुर्वन्‌ विधूम इव पावकः ॥ २८ ॥</p>
</blockquote>
<p><br/></p>

<p>प्रांतींचें श्रीकृष्णध्यान । पांचां श्लोकीं 
निरूपण ।</p>
<p>श्रोता परीक्षिती सावधान । वक्ता ज्ञानघन शुकयोगींद्र 
॥ ८८ ॥</p>
<p>पिंपळातळीं प्रकाशघन । ते काळींची मूर्ति जाण ।
</p>
<p>निजतेजें देदीप्यमान । दिशा परिपूर्ण तेणें तेजें 
॥ ८९ ॥</p>
<p>ना धूम ना इंगळ । आरक्ततेवीण अग्निज्वाळ ।</p>
<p>तैशी कृष्णमूर्ती तेजाळ । प्रकाश प्रबळ अतिदीप्त 
॥ १९० ॥</p>
<p>कृष्णमूर्तीचे निजप्रभा । लोपली रविचंद्राची शोभा 
।</p>
<p>शून्यत्वें ठाव नाहीं नभा । सच्चिदानंदगाभा साकार 
॥ ९१ ॥</p>
<p>चैतन्यतेजें तनु मुसावली । शांतिरसाची वोतिली ।
</p>
<p>चतुर्भुजत्वें रूपा आली । तेणें दिशांची गेली काळिमा 
॥ ९२ ॥</p>
<blockquote>
<p><br/></p>

<p>श्रीवत्साङ्कं घनश्यामं तप्तहाटाकवर्चसम्‌ ।</p>
<p>कौशेयाम्बरयुग्मेन परिवीतं सुमङ्गलम्‌ ॥ २९ ॥</p>
<p>सुन्दरस्त्मितवक्त्राब्जं नीलकुन्तलमण्डितम्‌ ।</p>
<p>पुण्डरी‌एकाभिरामाक्षं स्फुरन्मकरकुण्डलम्‌ ॥ ३० ॥</p>
</blockquote>
<p><br/></p>

<p>कृष्णमूर्ति स्वच्छ स्वयंभ । अंगीं प्रत्यंगीं 
बिंबलें नभ ।</p>
<p>तेणें घनश्यामता-शोभ । अतिसप्रभ साजिरी ॥ ९३ ॥</p>
<p>आधींच नेटका श्रीकृष्ण । वरी घनश्यामता बाणली पूर्ण 
।</p>
<p>तेणें मुसावलें बरवेंपण । लागलें ध्यान नरनारी 
॥ ९४ ॥</p>
<p>नरनारे बापुड्या‌अ किती । संन्यासी भुलोनि ठाती 
।</p>
<p>विरक्त वेधले परमार्थी । देखोनि मूर्ती कृष्णाची 
॥ ९५ ॥</p>
<p>देखतां श्रीकृष्णदर्शन । शिवासी लागलें नित्यध्यान 
।</p>
<p>पार्वत्याही निजमन । कृष्णार्पण स्वयें केलें ॥ 
९६ ॥</p>
<p>ऐसें अंगींचें बरवेंपण । त्याहीवरी हास्यवदन ।</p>
<p>साजिरें राजीवलोचन । आकर्ण पूर्ण आरक्त ॥ ९७ ॥</p>
<p>मस्तकींचे नीलालक । सुगंधसुमनीं गुंफिले चोख ।</p>
<p>कृष्णीं कृष्णरूप मधुक । कृष्णकेशीं देख विगुंतले 
॥ ९८ ॥</p>
<p>स्फुरत्कुंडलें मकराकार । ऐसें वर्णिती कविवर ।
</p>
<p>परी तीं आकारीं निर्विकार । श्रवणें विकार मावळती 
॥ ९९ ॥</p>
<p>फावलिया कृष्णश्रवण । आकारविकारां बोळवण ।</p>
<p>ते श्रीकृष्णश्रवणीं पूर्ण । देदीप्यमान कुंडलें 
॥ २०० ॥</p>
<p>तप्त सुवर्णासमान । उभय पीतांबर जाण ।</p>
<p>एक कासे विराजमान । दुजा प्रावरण शोभत ॥ १ ॥</p>
<p>ब्रह्मण्यदेवो श्रीकृष्ण । लक्ष्मी डावलूनि पूर्ण 
।</p>
<p>दक्षिणांगीं विप्रचरण । श्रीवत्सलांच्छन गोविंद 
॥ २ ॥</p>
<blockquote>
<p><br/></p>

<p>कटिसूत्रब्रह्मसूत्रकिरीटकटकाङ्गदैः ।</p>
<p>हारनूपुरमुद्राभिः कौस्तुभेन विराजितम्‌ ॥ ३१ ॥</p>
<p>वनमालापरीताङ्गं, मूर्तिमद्‍भिर्निजायुधैः ।</p>
<p>कृत्वोरौ दक्षिणे पादमासीनं पङ्कजारुणम्‌ ॥ ३२ ॥</p>
</blockquote>
<p><br/></p>

<p>कंठीं कौस्तुभ सोज्वळा । कटीं मिरवे रत्नमेखळा 
।</p>
<p>ब्रह्मसूत्र रुळे गळा । आपाद वनमाळा शोभत ॥ ३ ॥</p>
<p>माथां मुकुटाचें खेवणें । लखलखीत अनर्घ्य रत्नें 
।</p>
<p>कीर्तिमुखें बाहुभूषणें । वीरकंकणें विचित्रें 
॥ ४ ॥</p>
<p>यंत्र‌उपासती उपासका । तैशा कराग्रीं करमुद्रिका 
।</p>
<p>त्रिकोण षट्कोण कर्णिका । जडितमाणिका शस्त्रोक्त 
॥ ५ ॥</p>
<p>वैजयंतीचा सोहळा । पदक एकावळी गळां ।</p>
<p>नाना रत्नें हार मुक्ताफळा । तुळशीमाळा सुगंधा 
॥ ६ ॥</p>
<p>दोनी मोतीलग पदर । रत्नें जडित पीतांबर ।</p>
<p>किंकिणी क्षुद्रघंटिका विचित्र । मनोहर शोभती ॥ 
७ ॥</p>
<p>वांकी‌अंदुवांचा गजर । चरणीं नूपुरांचा झणत्कार 
।</p>
<p>रुळे बिरुदांचा तोडर । मनोहर हरिचरणीं ॥ ८ ॥</p>
<p>रातोत्पलां कठिणपण । त्यांहू‌इ सुकुमार चरण ।</p>
<p>घवघव‌ईत श्रीकृष्ण । शोभा संपूर्ण शोभत ॥ ९ ॥</p>
<p>शंख चक्र गदा कमळ । मूर्तिमंत आयुधें सकळ ।</p>
<p>आश्र‌ऊनि पिंपळ । बैसळा केवळ वीरासनीं ॥ २१० ॥</p>
<p>त्या वीरासनाचें लक्षण । तळीं सूनि दक्षिण चरण ।
</p>
<p>त्याचि मांडीवरी जाण । वामचरण आलोहित ॥ ११ ॥</p>
<p>लाजवूनि संध्यारागासी । उणें आणोनि बाळसूर्यासी 
।</p>
<p>चरणशोभा हृषीकेशीं । अतिदीप्तीसीं आरक्त ॥ १२ ॥
</p>
<blockquote>
<p><br/></p>

<p>मुसलावशेषायःखण्डकृतेषुर्लुब्धको जरा ।</p>
<p>मृगास्याकारं तच्चरणं विव्याध मृगशङ्कया ॥ ३३ ॥
</p>
</blockquote>
<p><br/></p>

<p>करूनि निजकुळाची होळी । सरस्वतीतीरीं वनमाळीं ।
</p>
<p>टेंकोनि बैसला पिंपळातळीं । चरणनवाळी आरक्त ॥ १३ 
॥</p>
<p>आरक्त श्रीकृष्णचरण । भावूनि मृगमुखासमान ।</p>
<p>जराव्याधें विंधिला बाण । अतिसत्राण भेदिला ॥ १४ 
॥</p>
<p>ब्रह्मशापाचें मुसल घन । यादवीं पिष्ट करितां जाण 
।</p>
<p>उरला अवशेष लोहकण । तो समुद्रीं जाण टाकिला ॥ १५ 
॥</p>
<p>तो पडतांचि समुद्रजळीं । त्यातें मीन सगळेंचि गिळी 
।</p>
<p>त्या मीनातें जराव्याध गळीं । जाळ्यामेळीं आकळित 
॥ १६ ॥</p>
<p>व्याध करी मीनविदारण । तंव निघाला तो लोहकण ।</p>
<p>त्याचा जरव्याधें केला बाण । तेणें कृष्ण चरण विंधिला 
॥ १७ ॥</p>
<p>मत्सयोदरींचा लोहघन । त्याचा केलिया दृढ बाण ।</p>
<p>थोर पारधी साधे संपूर्ण । व्याधें जाणोनि बाण तो 
केला ॥ १८ ॥</p>
<p>भेदावया कृष्णचरण । मुळीं ब्रह्मशापचि कारण ।</p>
<p>यालागीं जराव्याधाचा बाण । कृष्णचरणीं पूर्ण खडतरला 
॥ १९ ॥</p>
<p>व्याधें अवचितें विंधिला । परी कृष्ण नाहीं दचकला 
।</p>
<p>बाण सत्राणें खडतरला । तेणें सुखी झाला श्रीकृष्ण 
॥ २२० ॥</p>
<blockquote>
<p><br/></p>

<p>चतुर्भुजं तं पुरुषं दृष्टा स कृतकिल्बिषः ।</p>
<p>भीतः पपात शिरसा पादयोरसुरद्विषः ॥ ३४ ॥</p>
</blockquote>
<p><br/></p>

<p>बाण श्रीकृष्णचरणीं पूर्ण भेदला । जराव्याधाचा 
हात निवाला ।</p>
<p>म्हणे म्यां मोठा मृग विंधिला । म्हणोनि धांवला 
धरावया ॥ २१ ॥</p>
<p>देखोनि चतुर्भुज पुरुषासी । भय सुटलें जराव्याधासी 
।</p>
<p>म्हणे मज घडल्या महापापराशी । परमपुरुषासी विंधिलें 
॥ २२ ॥</p>
<p>म्हणे कटकटा रे अद्रुष्टा । आचरविलें कर्मा दुष्टा 
।</p>
<p>ऐशिया मज महापापिष्ठा । दुःखदुर्घटा कोण वारी ॥ 
२३ ॥</p>
<p>जगाचा परमात्मा श्रीहरी । तो म्यां विंधिला बाणेंकरीं 
।</p>
<p>माझ्या पापासमान थोरी । नाहीं संसारीं आनासी ॥ २४ 
॥</p>
<p>भयें सुटला थोर कंप । मज घडलें महापाप ।</p>
<p>जगाचें जें ध्येय स्वरूप । त्यासी संताप म्यां दिधला 
॥ २५ ॥</p>
<p>ज्याचे अमर वंदिती चरण । ज्यासी संत येती लोटांगण 
।</p>
<p>त्या श्रीकृष्णासी विंधिला बाण । पाप संपूर्ण मज 
घडलें ॥ २६ ॥</p>
<p>अवचटॆं आत्महत्या घडे । तें पाप कदा न झडे ।</p>
<p>जगाचा आत्मा कृष्ण वाडेंकोडें । ते आत्महत्या पडे 
मस्तकीं माझे ॥ २७ ॥</p>
<p>जगाचें आत्महनन । कर्ता मी एक पाफी पूर्ण ।</p>
<p>त्या पापाचें पुरश्चरण । सर्वथा जाण दिसेना ॥ २८ 
॥</p>
<p>प्रमादें बर्ह्महत्या घडे । तेणें पापें तो समूळ 
बुडे ।</p>
<p>तें पूर्णब्रह्म म्यां मूढे । बाणें सदृढें विंधिलें 
॥ २९ ॥</p>
<p>पापकर्मा मी व्याधरूप । तेणें म्यां जोडलें पाप 
अमूप ।</p>
<p>कृष्ण परमात्मा चित्स्वरूप । त्यासीही संताप दिधला 
म्यां ॥ २३० ॥</p>
<p>येणें अनुतापें तप्त पूर्ण । धांवोनि घाली लोटांगण 
।</p>
<p>श्रीकृष्णाचे श्रीचरण । मस्तकीं जाण दृढ धरिले 
॥ ३१ ॥</p>
<p>मर्दी दैत्यांचा अभिमान । मधुद्वेष्टा जो मधुसूदन 
।</p>
<p>त्याचे दृढ धरूनि चरण । करी रुदन अट्टहासें ॥ ३२ 
॥</p>
<p>चरणीं घातली परम मिठी । उठवितां कदा नुठी ।</p>
<p>मज क्षमा करीं कृपाड्रुष्टीं । कृपाळू सृष्टीं 
तूंचि एक ॥ ३३ ॥</p>
<blockquote>
<p><br/></p>

<p>अजानता कृतमिदं पापेन मधुसूदन ।</p>
<p>क्षन्तुमर्हसि पापस्य उत्तमश्लोक मेऽनघ ॥ ३५ ॥</p>
</blockquote>
<p><br/></p>

<p>अतिभीत जराव्याध । म्हणे मी पापात्मा अति‌अशुद्ध 
।</p>
<p>नेणतां घडला हा अपराध । लिंगभेद मज घडला ॥ ३४ ॥</p>
<p>जो ईश्वरप्रतिमा उच्छेदी । तो महापापी लिंगभेदी 
।</p>
<p>त्या तुज ईश्वरासी म्यां दुर्बुद्धीं । अदृष्टविधीं 
विंधिलें ॥ ३५ ॥</p>
<p>ऐसा मी पापी पापाकर्मा । महापापी पापात्मा ।</p>
<p>माझा अपराध करावा क्षमा । पुरुषोत्तमा कृपाळुवा 
॥ ३६ ॥</p>
<p>तूं कृपाळु त्रिजगतीं । गर्भीं राखिला परीक्षिती 
।</p>
<p>गजेंद्राचें अति‌आकांतीं । उडी कृपामृर्ती घातली 
॥ ३७ ॥</p>
<p>पांडव जळतां जोहरीं । तुवां काढिले विवरद्वारीं 
।</p>
<p>शेखीं अर्जुनाचा कैवारी । घेशी जुंझारी भीष्मासीं 
॥ ३८ ॥</p>
<p>द्रौपदीचे अतिसांकडीं । धांवलासी लवडसवडीं ।</p>
<p>तिळभरी न दिसतां उघडी । नेसतीं लुगडीं तूं होसी ॥ 
३९ ॥</p>
<p>ऐसी कृपाळुत्वाची ख्याती । श्रुतिपुराणें वाखणिती 
।</p>
<p>तुझी उत्तम श्लोककीर्ती । ऋषि वर्णिती महासिद्ध 
॥ २४० ॥</p>
<p>नेणतां आचरलों दुष्कर्मा । तें मज करावया क्षमा 
।</p>
<p>तूं कृपाळु परमात्मा । पुरुषोत्तमा क्षमाशीळ ॥ 
४१ ॥</p>
<p>अजामिळ दुराचारी । पुत्रलोभें नाम उच्चारी ।</p>
<p>त्याचे पापाची झाली बोहरी । ऐशी निष्पाप थोरी नामाची 
॥ ४२ ॥</p>
<p>नामें निष्पाप दुर्मती । नामें निष्पाप पितृघाती 
।</p>
<p>नामें दुराचारी तरती । हे निष्पाप ख्याती नामाची 
॥ ४३ ॥</p>
<blockquote>
<p><br/></p>

<p>यस्यानुस्मरणं नृणामज्ञानध्वान्तनाशनम्‌ ।</p>
<p>वदन्ति तस्य ते विष्णो मयासाधु कृतं प्रभो ॥ ३६ ॥
</p>
</blockquote>
<p><br/></p>

<p>ज्या विष्णूचें नामस्मरण । कोटीजन्मांचें घन अज्ञान 
।</p>
<p>नराचें निर्दाळी पूर्ण । सकळ कल्याणदायक ॥ ४४ ॥</p>
<p>ऐसें ज्याचे नामस्मरण । त्याचे स्वरूपासी म्यां 
जाण ।</p>
<p>निजबळें विंधिला निर्वाण बाण । अपराध पूर्ण हा माझा 
॥ ४५ ॥</p>
<p>ज्याचें अगाध महिमान । सदा वर्णिती साधु सज्जन ।
</p>
<p>जो स्वरूपें सच्चिद्धन । स्वामी श्रीकृष्ण जगाचा 
॥ ४६ ॥</p>
<p>जगाचें जीवन श्रीकृष्ण । त्या कृष्णासही मी आपण 
।</p>
<p>विंधिला निर्वाणींचा बाण । हा अपराध पूर्ण पैं माझा 
॥ ४७ ॥</p>
<p>त्रैलोक्यराजा कृष्ण समर्थ । तो म्यां केला राजघात 
।</p>
<p>जगाचा आत्मा श्रीकृष्णनाथ । तो आत्मघात म्यां केला 
॥ ४८ ॥</p>
<p>श्रीकृष्ण जगाचा जनिता । त्या म्यां केलें पितृघाता 
।</p>
<p>जगप्रतिपाळणीं श्रीकृष्णमाता । त्या मातृघाता 
म्यां केलें ॥ ४९ ॥</p>
<p>श्रीकृष्ण ब्राह्मण ब्रह्मबोध । तो म्यां केला 
ब्रह्मवध ।</p>
<p>याहीहोनि अगाध । जगीं अपराध असेना ॥ २५० ॥</p>
<p>राजघात आत्मघात । मातृपितृ-ब्रह्मघात ।</p>
<p>मजचि घडला समस्त । जे म्यां श्रीकृष्णनाथ विंधिला 
॥ ५१ ॥</p>
<blockquote>
<p><br/></p>

<p>तन्माऽऽशु जहि वैकुण्ठ पाप्मानं मृगलुब्धकम्‌ 
।</p>
<p>यथा पुनरहं त्वेवं न कुर्यां सदतिक्रमम्‌ ॥ ३७ ॥
</p>
</blockquote>
<p><br/></p>

<p>ऐशिया मज पापरूपासी । कृपा करावी हृषीकेशी ।</p>
<p>निष्कृती होय पापासी । त्या उपायासी करीं वेगीं 
॥ ५२ ॥</p>
<p>कोरणिये कृपेचा संबंध । तेणें न फिटे दोषबाध ।</p>
<p>माझा जेव्हां तूं करीसी वध । तेव्हां मी शुद्ध हो‌ईन 
॥ ५३ ॥</p>
<p>मी लुब्धक पापबुद्धी । मृगलोभी पशुपारधी ।</p>
<p>त्या मज तूं निजहस्तें वधीं । तैं मी त्रिशुद्धी 
उद्धरालें ॥ ५४ ॥</p>
<p>जेणें देहें केलें पापकर्मा । तो देह निवटीं पुरुषोत्तमा 
।</p>
<p>पुढती ऐशिया असत्कर्मा । न करीं अधर्मा तें करीं 
॥ ५५ ॥</p>
<p>बाण विंधिला तुझिया पायां । हें अगाध पाप केलें काया 
।</p>
<p>तीसी शीघ्र वधावें यदुराया । तैं महापापा या होय 
निस्तारु ॥ ५६ ॥</p>
<p>जेणें देहें केलें पापाचरण । त्याचें प्रायश्चित्त 
हेंचि पूर्ण ।</p>
<p>करीं निजहस्तें देहदंडण । म्हणोनि चरण दृढ धरिले 
॥ ५७ ॥</p>
<p>देहें केलें पापाचरण । देहलोभी तो पापी पूर्ण ।</p>
<p>स्थूल लिंग आणि कारण । यांचें करीं छेदन निजतेजचक्रें 
॥ ५८ ॥</p>
<blockquote>
<p><br/></p>

<p>यस्यात्मयोगरचितं न विदुर्विरिञ्चो</p>
<p>रुद्रादयोऽस्य तनयाः पतयो गिरां ये ।</p>
<p>त्वन्मायया पिहितदृष्टय एतदञ्जः</p>
<p>किं तस्य ते वयमसद्गतयो गृणीमः ॥ ३८ ॥</p>
</blockquote>
<p><br/></p>

<p>देहसंभवाचें मूळ जाण । स्थूल सूक्ष्म आणि कारण ।
</p>
<p>यासी नातळतां तूं श्रीकृष्ण । चतुर्भुज संपूर्ण 
देह धरिसी ॥ ५९ ॥</p>
<p>स्थूल-सूक्ष्म-कारणता । ये तिन्ही त्रिगुणेसीं 
नातळतां ।</p>
<p>तूं योगमायेचिया सत्ता । नाना अवतारता देह धरिसी 
॥ २६० ॥</p>
<p>नवल तुझा लीलाविग्रहो । मत्स्य कूर्म श्वेतवराहो 
।</p>
<p>होतां न धरिसे संदेहो । जन्मभयो तुज नाहीं ॥ ६१ ॥
</p>
<p>वोडवल्या जन्म एक । ब्रह्मादिक होती रंक ।</p>
<p>तो तूं अवतार अनेक । धरीसी निःशंक निजात्मतां ॥ ६२ 
॥</p>
<p>अदृष्टाचिये निजगतीं । देहासी नाना भोग होती ।</p>
<p>तूं अदृष्टेंवीण श्रीपती । नाना भ्गसंपत्ती भोगिसी 
॥ ६३ ॥</p>
<p>आयुष्य तंववरी देहधारण । वेदें नेमस्त केलें जाण 
।</p>
<p>नवल तुझें लीलाविदान । आयुष्येंवीण देह धरिसी ॥ 
६४ ॥</p>
<p>काळसत्ता दुर्धर पूर्ण । ब्रह्मादिकां अलोट मरण 
।</p>
<p>तुज काळ वेळ नसतां जाण । स्वलीला मरण दाविसी ॥ ६५ 
॥</p>
<p>तुझे योगमायेची योगगती । लीलाविग्रहें देहस्थिती 
।</p>
<p>अतर्क्य सर्वांसी सर्वार्थीं । तेही उपपत्ती निर्धारीं 
॥ ६६ ॥</p>
<p>ब्रह्मा जगाचा आदिकर्ता । त्यासाही न कळे तुझी सत्ता 
।</p>
<p>तूं नाना अवतारीं देह धरिता । त्याचा कर्ता नव्हे 
ब्रह्मा ॥ ६७ ॥</p>
<p>तूं स्वलीला देह कैसा धरिसी । अवतारचरित्रें कैसी 
करिसी ।</p>
<p>कैसेनि तो देहो सांडिसी । हें ब्रह्मादिकांसी कळेना 
॥ ६८ ॥</p>
<p>ज्यासी तूं मानिसी अतिसन्मानीं । सदाशिव जो कां 
त्रिकाळज्ञानी ।</p>
<p>त्यासीही अतर्क्य तुझी करणी । शार्ङ्गपाणी श्रीकृष्णा 
॥ ६९ ॥</p>
<p>सदाशिवाचे निजवचनीं । तूं दुजेन झालासी मोहिनी 
।</p>
<p>ते शिवासी न कळे तुझी करणी । तत्क्षणीं तो भुलला 
॥ २७० ॥</p>
<p>जाणोनि योग ज्ञान दोनी । सनकादिक ब्रह्मज्ञानी 
।</p>
<p>जिंहीं मायापडळ छेदूनी । स्वानंदभुवनीं सुखरूप 
॥ ७१ ॥</p>
<p>त्यांसीही तुझी स्वलीलाशक्ती । सर्वथा न कळेचि 
श्रीपती ।</p>
<p>ते जयविजयां शाप देती । सकोपस्थितीं वैकुंठी ॥ ७२ 
॥</p>
<p>पारंगत वेदशास्त्रार्थीं । ब्रहस्पत्यादि वाचस्पती 
।</p>
<p>त्यांसीही लीलाविग्रहस्थिती । न कळे निश्चितीं 
श्रीकृष्ण ॥ ७३ ॥</p>
<p>जे सज्ञान ज्ञाते परमार्थी । त्यांसीही अतर्क्य 
अवतारशक्ती ।</p>
<p>मा इंद्रादि देवांसी ते स्थिती । कैशा रीतीं कळेल 
॥ ७४ ॥</p>
<p>इंद्रादि देवां दिविभोगनिष्ठीं । माया आच्छादी 
तयांच्या दृष्टी ।</p>
<p>त्यांसी तुझे लीलेची गोष्टी । न कळे जगजेठी निश्चित 
॥ ७५ ॥</p>
<p>तेथ मायावी देहवंता । उद्बोध नव्हे पैं सर्वथा।
</p>
<p>तुझी लीला श्रीकृष्णनाथा । अतर्क्य सर्वथा सर्वांसी 
॥ ७६ ॥</p>
<p>सुखें हो‌ईल ब्रह्मज्ञान । परी तुझें स्वलीलादेहधारण 
।</p>
<p>याचें नेणती पर्यवसान । अतिसज्ञान साकल्यें ॥ ७७ 
॥</p>
<p>तेथ मी तंव अधम जन । असद्गतीचें भाजन ।</p>
<p>त्या मज तुझें लीलावर्णन । सर्वथा जाण अतर्क्य ॥ 
७८ ॥</p>
<p>आतां असो हें निरूपण । बहु बोलाचें काय कारण ।</p>
<p>माझ्या पापाचें पुरश्चरण । देहदंडाणं करीं कृष्णा 
॥ ७९ ॥</p>
<p>तुझेनि हस्तें देहदंडण । तेणें सकळ पापांचें निर्दळण 
।</p>
<p>मज उद्धरावया जाण । हे कृपा पूर्ण करावी ॥ २८० ॥</p>
<p>म्हणोनि घातलें लोटांगण । धांवोनि धरिले दोनी चरण 
।</p>
<p>ऐकोनि व्याधाचें स्तवन । कृपा श्रीकृष्ण तुष्टला 
॥ ८१ ॥</p>
<blockquote>
<p><br/></p>
<cite><p>श्रीभगवानुवाच-</p></cite>
<p>मा भैर्जरे त्वमुत्तिष्ठ काम एष कृतो हि मे ।</p>
<p>याहि त्वं मदनुज्ञातः स्वर्गं सुकृतिनां पदम्‌ ॥ ३९ ॥</p>
</blockquote>
<p><br/></p>

<p>जो वेदार्थाचा मथित बोध । जो जगदादि-आनंदकंद ।</p>
<p>जो स्वरूपें स्वानंद शुद्ध । तो व्याधेंसीं गोविंद 
सकृप बोले ॥ ८२ ॥</p>
<p>तूं जीवघातक पारधी । भय मानिसी ममापराधीं ।</p>
<p>तुज अभय गा त्रिशुद्धीं । माझी कार्यसिद्धी त्वां 
केली ॥ ८३ ॥</p>
<p>कुमारीं सांब केला स्त्रीरूप । कपटें ब्राह्मणां 
आला कोप ।</p>
<p>कुळासी झाला ब्रह्मशाप । हा त्रिविध संकल्प माझाचि 
॥ ८४ ॥</p>
<p>शापावशेष लोह जाण । त्याचा तुवां करोनि बाण ।</p>
<p>मृगलोभें विंधिला चरण । यासही कारण संकल्प माझा 
॥ ८५ ॥</p>
<p>मी बुद्धीची अनादि बुद्धी । मी क्रियेची क्रिया 
त्रिशुद्धी ।</p>
<p>तेथें अहंकर्तृत्वाचे विधी । तूं वृथा अपराधी म्हणविसी 
॥ ८६ ॥</p>
<p>मिथ्या धरूनि देहाभिमान । म्हणसी घडलें मज पाप पूर्ण 
।</p>
<p>त्याही पापासी पुरश्चरण । माझें दर्शन मुख्यत्वें 
॥ ८७ ॥</p>
<p>माझिया नामा एकासाठीं । जळती महापातकांच्या कोटी 
।</p>
<p>त्या मज तुवां देखिलें दृष्टीं । परम भाग्यें भेटी 
घडली तुज ॥ ८८ ॥</p>
<p>माझी घ्यावया क्षणार्ध भेटी । एक रिघाले गिरिकपाटीं 
।</p>
<p>एक योगयागसंकटीं । झाले महाहटी नेमस्त ॥ ८९ ॥</p>
<p>एवं नाना नेम‌आटाटी । शिणतांही कल्पकोटी ।</p>
<p>स्वप्नींही न लभे माझी भेटी । त्या मज त्वां दृष्टीं 
देखिलें ॥ २९० ॥</p>
<p>माझें होतांचि दर्शन । सकळ पातकां निर्दळण ।</p>
<p>तूं तंव पुण्यात्मा परिपूर्ण । पापाभिमान धरूं 
नको ॥ ९१ ॥</p>
<p>पापाभिमानें अधोगती । पापाभिमानें स्वर्गा जाती 
।</p>
<p>निरभिमानें माझी प्राप्ती । सत्य वचनोक्ती पैं 
माझी ॥ ९२ ॥</p>
<p>तूं ऐसें मानिसी आपण । परब्रह्म परमात्मा श्रीकृष्ण 
।</p>
<p>त्यासी विंधिला निर्वाणबाण । हें पाप दारुण अनिवार 
॥ ९३ ॥</p>
<p>लोहपरिसा आलिंगन । तेणें लोह होय सुवर्ण ।</p>
<p>त्यासी फोडूं आल्या लोहघण । आघातें सुवर्ण तो होय 
॥ ९४ ॥</p>
<p>तेवीं भक्तीं घेतल्या माझी भेटी । पातकें जातीं 
उठा‌उठी ।</p>
<p>का द्वेषे देखिल्या मज दृष्टीं । पातकां तुटी तत्काळ 
॥ ९५ ॥</p>
<p>हो कां इतरांच्या अपराधतां । प्राणी पावे अधःपाता 
।</p>
<p>तोचि अपराध माझा करितां । नित्यमुक्तता अपराध्यां 
॥ ९६ ॥</p>
<p>ममापराधें नरक पावे । तैं माझें सामर्थ्य बुडालें 
आघवें ।</p>
<p>माझेनि अपराधें सुख पावे । मुक्तिवैभवें भयानिर्मुक्त 
॥ ९७ ॥</p>
<p>विष म्हणोनि अमृतपान । केल्या अमरत्व न चुके जाण 
।</p>
<p>तेवीं द्वेषेंही माझें दर्शन । करी पावन प्राण्यासी 
॥ ९८ ॥</p>
<p>जाणोनि अग्नि लविला घरीं । तो जाळूनि सर्वही भस्म 
करी ।</p>
<p>मा नेणतांही ठेविला वळचणीवरी । तोही करी तैसेंचि 
॥ ९९ ॥</p>
<p>तेवीं भावें अथवा द्वेषें पूर्ण । ज्यासी घडे माझें 
दर्शन ।</p>
<p>तो होय परम पावन । हें सत्य जाण जराव्याधा ॥ ३०० ॥
</p>
<p>मज ठाकावया निजधाम । त्वां सिद्ध केलें माझें काम 
।</p>
<p>तेणें तुष्टलों मी आत्माराम । तूं पावन परम तिंहीं 
लोकीं ॥ १ ॥</p>
<p>ज्या नांव म्हणसी ‘पाप’ पूर्ण । जेणें देहें मज विंधिला 
बाण ।</p>
<p>तेणेंचि देहें तूं आपण । होसी स्वर्गभूषण सुरवंद्य 
॥ २ ॥</p>
<p>याग करूनि याज्ञिक । पावती सुख पतनात्मक ।</p>
<p>तैसें तुज न घडे देख । तूं अक्षय सुख पावसी ॥ ३ ॥</p>
<p>माझिया दर्शनाचें पुण्य । दिविभोगें नव्हे क्षीण 
।</p>
<p>यालागीं अक्षय सुख संपूर्ण । तूं सर्वथा जाण पावसी 
॥ ४ ॥</p>
<p>तूं विकल्प सांडोनियां पोटीं । जराव्याधा सवेग 
उठीं ।</p>
<p>मिथ्या माझ्या गोष्टी । तूं अक्षय्य तुष्टी पावसी 
॥ ५ ॥</p>
<p>तूं ऐसें जीवीं कल्पिसी । आपण निघालां निजधामासी 
।</p>
<p>मागें अक्षय सुखासी । कोणापाशीं मागावें ॥ ६ ॥</p>
<p>जैसें बोलती इतर लोक । ममज्ञा तैशी नव्हे देख ।</p>
<p>ठाकठोक आतांचि रोख । अक्षय सुख पावसी ॥ ७ ॥</p>
<p>माझे आज्ञेचें लाहोनि बळ । ध्रुव अद्यापि झाला अढळ 
।</p>
<p>माझी आज्ञा बंदी कळिकाळ । कोणेपरी विकळ करूं न शके 
॥ ८ ॥</p>
<p>ऐसें श्रीमुखें आपण । जंव बोलों नपुरे श्रीकृष्ण 
।</p>
<p>तंव घवघवीत विमान । व्याधासी जाण उतरलें ॥ ९ ॥</p>
<blockquote>
<p><br/></p>
<p>इत्यादिष्टो भगवता कृष्णेनेच्छाशरीरिणा ।</p>
<p>त्रिः परिक्रम्य तं नत्वा विमानेन दिवं ययौ ॥ ४० ॥</p>
</blockquote>
<p><br/></p>

<p>जो सदा पूजिजे सुरासुरीं । जो परमात्मा चराचरीं 
।</p>
<p>जो लीलाविग्रहदेहधारी । जो योगीश्वरीं वंदिजे ॥ 
३१० ॥</p>
<p>ऐसा अतिवरिष्ठ श्रीकृष्ण । तेणें जराव्याध आज्ञापून 
।</p>
<p>कृष्णैच्छामात्रें विमान । देदिप्ययान जें आलें 
॥ ११ ॥</p>
<p>व्याधें देखोनि विमाना । हर्षें निर्भर झाला मना 
।</p>
<p>तीन प्रदक्षिणा करूनि कृष्णा । नमूनि विमाना आरुढे 
॥ १२ ॥</p>
<p>व्याध आरूढोनि विमाना । क्रमूनि इंद्रचंद्रग्रहगणा 
।</p>
<p>अक्षय सुख स्वर्गभुवना । कृष्णकृपें जाणा तो पावला 
॥ १३ ॥</p>
<p>जेणें अपकार केला पूर्ण । त्यासी उपकार करावा आपण 
।</p>
<p>हें निज शांतिज्ञानलक्षण । स्वांगें श्रीकृष्ण 
स्वयें दावी ॥ १४ ॥</p>
<p>ब्रह्मज्ञानाचे बोल बोलती । तैसें नाहीं कृष्णनाथी 
।</p>
<p>अंगीं दावूनियां स्थिती । व्याध निश्चितीं उद्धरिला 
॥ १५ ॥</p>
<p>सकळ कुळाचें निर्दळण । झाल्याही मोह न धरी श्रीकृष्ण 
।</p>
<p>जेणें निजांगें विंधिला बाण । तो व्याधही जाण सुखी 
केला ॥ १६ ॥</p>
<p>समुद्रतीरीं घे‌ऊनि रथ । दारुक उभा होता तेथ ।</p>
<p>तेणें न देखतां श्रीकृष्णनाथ । गवेषणार्थ निघाला 
॥ १७ ॥</p>
<blockquote>
<p><br/></p>
<p>दारुकः कृष्णपदवीमन्विच्छनधिगम्यताम्‌ ।</p>
<p>वायुं तुलसिकामोदमाघ्रायाभिमुखं ययौ ॥ ४१ ॥</p>
</blockquote>
<p><br/></p>

<p>कृष्ण न देखतां दारुक । कासावीस झाला देख ।</p>
<p>शोधीत श्रीकृष्णपदांक । पृथ्वी सम्यक्‌ अवलोकी 
॥ १८ ॥</p>
<p>तंव कृष्णकंठींच्या तुळसीमाळा । त्यांचा आमोद दारुका 
आला ।</p>
<p>तेणें गंधाभिमुखें निघाला । तंव देखता झाला महातेज 
॥ १९ ॥</p>
<blockquote>
<p><br/></p>

<p>तं तत्र तिग्मद्युभिरायुधैर्वृत्तं</p>
<p>हाश्वत्थमूले कृतकेतनं पतिम्‌ ।</p>
<p>स्न्नेहल्पुतात्मा निपपात पादयो</p>
<p>रथादवल्पुत्य स्बाष्पलोचनः ॥ ४२ ॥</p>
</blockquote>
<p><br/></p>

<p>तंव धगधगीत तेजागळा । दिव्य आयुधांचा मेळा ।</p>
<p>त्यांमाजीं घनसांवळा । श्रीकृष्ण डोळां देखिला 
॥ ३२० ॥</p>
<p>अश्वत्थातळीं धरूनि स्थान । घालूनियां वीरासन ।
</p>
<p>निजतेजें विराजमान । दारुकें श्रीकृष्ण देखिला 
स्वयें ॥ २१ ॥</p>
<p>कृष्ण देखतां लवडसवडीं । रथाखालीं घालूनि उडी ।
</p>
<p>पोटींच्या सप्रेम आवडीं । धरिले तांतडीं हरिचरण 
॥ २२ ॥</p>
<p>नेत्री अश्रूचिया धारा । अंग कांपे थरथरा ।</p>
<p>तुजवेगळें शार्ङ्गधरा । अंधतम नेत्रा दृढ दाटे 
॥ २३ ॥</p>
<blockquote>
<p><br/></p>

<p>अपश्यतस्त्वच्चरणाम्बुजं प्रभो</p>
<p>दृष्टीः प्रनष्टा तमसि प्रविष्टा ।</p>
<p>दिशो न जाने न लभे च शान्तिं</p>
<p>यथा निशायामुडुपे प्रनष्टे ॥ ४३ ॥</p>
</blockquote>
<p><br/></p>

<p>ऐके स्वामी श्रीकृष्णा । न देखतां तुझिया श्रीचरणां 
।</p>
<p>जगदांध्य पडे नयनां । दिशांची गणना गणी कोण ॥ २४ 
॥</p>
<p>ज्ञानेंसी मावळला विवेक । अणुमात्र न लभे सुख ।</p>
<p>तुज न देखतां मी देख । जड मूढ मूर्ख हो‌ऊनि ठेलों 
॥ २५ ॥</p>
<p>जेवीं नष्टचंद्राचिये रात्रीं । निबिड अंवसेचिये 
आंधारीं ।</p>
<p>तेवीं तुजवीण श्रीहरी । दृढ दाटे संसारीं अंधतम 
॥ २६ ॥</p>
<p>तुझे देखतांचि श्रीचरण । अंधतमा निर्दळण ।</p>
<p>जेवीं प्रकटतां रविकिरण । अंधारेंसीं जाण निशा 
नासे ॥ २७ ॥</p>
<blockquote>
<p><br/></p>

<p>इति ब्रुवति सुते वै रथो गरुदलाञ्छनः ।</p>
<p>खमुत्पपात राजेन्द्र साश्वध्वज उदीक्षतः ॥ ४४ ॥
</p>
</blockquote>
<p><br/></p>

<p>ऐसें विनवी जंव दारुक । तंव परमश्वर्य कांहींएक 
।</p>
<p>देखतां झाला अलोलिक । पाखेंवीण देख उडाला रथु ॥ २८ 
॥</p>
<p>चहूं वारुवांसंयुक्त । गरुडध्वजेंसीं श्रीकृष्णरथ 
।</p>
<p>ऊर्ध्वगतीं गगना‌आंत । दारुकादेखत उडाला ॥ २९ ॥
</p>
<p>शुक म्हणे परीक्षिती । निजधामा जातां श्रीपती ।
</p>
<p>आपुली ऐश्वर्यसंपत्ती । स्वेच्छा ऊर्ध्वगती स्वयें 
नेत ॥ ३३० ॥</p>
<p>इहलोकीं ठेवूनि कीर्ती । निजवैभवविलाससंपत्ती 
।</p>
<p>आवरूनियां निजशक्ती । स्वयें ऊर्ध्वगती स्वसत्ता 
नेत ॥ ३१ ॥</p>
<blockquote>
<p><br/></p>

<p>तमन्वगच्छन्‌ दिव्यानि विष्णुप्रहरणानि च ।</p>
<p>तेनातिविस्मितात्मानं सूतमाह जनार्दनः ॥ ४५ ॥</p>
</blockquote>
<p><br/></p>

<p>रथ जातां ऊर्ध्वमंडळ । शंख चक्र गदा कमळ ।</p>
<p>तदनुलक्षित तत्काळ । दिव्यायुधें सकळ निघालीं ॥ 
३२ ॥</p>
<p>ऊर्ध्वमंडळीं उडाला रथ । दिव्यायुधेंही समस्त ।
</p>
<p>तें देखोनि अतिविस्मित । ठेला तटस्थ दारुक ॥ ३३ ॥
</p>
<p>धुरे बैसोनियां नित्य । मी वागवीं श्रीकृष्णरथ 
।</p>
<p>तो रथ ऊर्ध्वगतीं कृष्ण नेत । मज कां एथ सांडिलें 
॥ ३४ ॥</p>
<p>मज सांडूनियां गोविंदें । नेलीं आपुलीं दिव्यायुधें 
।</p>
<p>मी अभाग्य भग्यमदें । त्यजिलों मुकुंदें निश्चित 
॥ ३५ ॥</p>
<p>म्यां उडी घातली रथाखालती । हेचि माझी मंदमती ।</p>
<p>येरवीं मीही जातों ऊर्ध्वगती । कां श्रीपती रुसला 
॥ ३६ ॥</p>
<p>जेणें चरणीं विंधिला बाण । तो व्याधही उद्धरिला 
जाण ।</p>
<p>मी भाग्यें अभागी पूर्ण । यालागीं श्रीकृष्ण मज 
त्यागी ॥ ३७ ॥</p>
<p>नित्य कृष्ण दृष्टीं पुढें । धुरे बैसोनि वागवीं 
घोडे ।</p>
<p>तो मी कृष्णावेगळा पडें । भाग्य कुडें पैं माझें 
॥ ३८ ॥</p>
<p>मी श्रीकृष्णाचा सारथी । ऐशी त्रिलोकीं झाली ख्याती 
।</p>
<p>तो मी वेगळा पडें अंतीं । कां श्रीपती रुसला ॥ ३९ 
॥</p>
<p>यावजन्म भोगिलें कृष्णसुख । त्या मज वोडवलें वियोगदुःख 
।</p>
<p>कृष्णा कां झालासी विमुख । मी दीन रंक पैं तुझें 
॥ ३४० ॥</p>
<p>माझा बोल अणुभरी । नाहीं अव्हेरिला हरी ।</p>
<p>त्या मज तूं श्रीहरी । अंतीं दुर्धरीं दुराविशी 
कां ॥ ४१ ॥</p>
<p>अपरधिया तारिलें व्याधासी । अश्व-ध्वजेंसीं रथ 
नेसी ।</p>
<p>तो तूं मज उद्धरावयासी । कां उबगलासी गोविंदा ॥ ४२ 
॥</p>
<p>ऐसा अवस्थाभूत पूर्ण । पाहतां श्रीकृष्णाचें वदन 
।</p>
<p>दारुकासी आलें रुदन । आसुवीं नयन लोटले ॥ ४३ ॥</p>
<p>दीर्घस्वरें दे‌ऊनि हांक । दारुक रडे अधोमुख ।</p>
<p>अंतीं श्रीकृष्ण झाला विमुख । हें अतिदुःख मजलागीं 
॥ ४४ ॥</p>
<p>दुःखें चरफडीत मोठा । करें पिटीत ललाटा ।</p>
<p>मर मर विधातया नष्टा । वोखटें अदृष्टा काय लिहिलें 
॥ ४५ ॥</p>
<p>मग म्हणे श्रीकृष्णनाथा । तुजपुढें बापुडें विधाता 
।</p>
<p>तुजवेगळा मी राहतां । अतिदीनता पावेन ॥ ४६ ॥</p>
<p>तुझेनि बळें श्रीकृष्णा । म्यां कळिकाळा घातला 
आंकणा ।</p>
<p>तो मी काळाचा वोळंगणा । कां करिसी पोसण जगाचा ॥ ४७ 
॥</p>
<p>ऐसें ऐकोनियां वचन । ‘ना भीं ना भीं’ म्हणे जनार्दन 
।</p>
<p>मग आश्वासून पूर्ण । गुह्य आलोचन सांगत ॥ ४८ ॥</p>
<p>आजिच्या काळाचे काळगतीं । तूं एक उरलासी निकटवर्ती 
।</p>
<p>तुज म्यां राखिलें निजकार्यार्थीं । वेगीं द्वारावतीं 
तूं जा‌ईं ॥ ४९ ॥</p>
<blockquote>
<p><br/></p>

<p>गच्छ द्वारवतीं सूत ज्ञातीनां निधनं मिथः ।</p>
<p>सङ्कर्षणस्य निर्याणं बन्धुभ्यो ब्रूहि मद्दशाम्‌ 
॥ ४६ ॥</p>
<p>द्वारकायां च न स्थेयं भवद्‍भिश्च स्वबन्धुभिः 
।</p>
<p>मया त्यक्तां यदुपुरीं समुद्रः प्लावयिष्यति ॥ 
४७ ॥</p>
<p>स्वं स्वं परिग्रहं स्वर्वे आदाय पितरौ च नः ।</p>
<p>अर्जुनेनाविताः सर्व इंद्रप्रस्थं गमिश्यथ ॥ ४८ 
॥</p>
</blockquote>
<p><br/></p>

<p>तूं जा‌ऊनि द्वारके‌आंत । यादवांचा निधनवृत्तांत 
।</p>
<p>परस्परें कलहयुक्त । निमाले समस्त हें सांग ॥ ३५० 
॥</p>
<p>बळिभद्रें निजात्मस्थितीं । देहो त्यजिला योगगतीं 
।</p>
<p>माझीही दशा समस्तांप्रती । यथनिगुती सांगावी ॥ 
५१ ॥</p>
<p>तुवां जा‌ऊनियां त्यांपाशीं । शीघ्र सांगावें समस्तांशी 
।</p>
<p>कोणी न रहावें द्वारकेसी । निघावें वेगेंसीं ममज्ञा 
॥ ५२ ॥</p>
<p>द्वारका त्यागावयाचें कारण । तुज मी सांगेन आपण 
।</p>
<p>दारुका तूं अतिसज्ञान । विश्वास पूर्ण मज तुझा ॥ 
५३ ॥</p>
<p>यालागीं तुज राहवूनि एथ । अंतकाळींचें गुज सांगत 
।</p>
<p>तुवां जा‌ऊनि द्वारकेंत । बाहेर समस्त काढावे ॥ 
५४ ॥</p>
<p>बाहेर काढावयाचें कारण । म्यां द्वारका त्यागिल्या 
जाण ।</p>
<p>समुद्र ये‌ऊनि आपण । नगर संपूर्ण बुडवील ॥ ५५ ॥</p>
<p>यालागीं सत्वर गमन । शीघ्र करावें आपण ।</p>
<p>माझीं माता पिता समस्त जन । द्वारकेहून काढावीं 
॥ ५७ ॥</p>
<p>जंव समुद्र बुडविना तो ठावो । तंव आपुलाला समुदावो 
।</p>
<p>घे‌ऊनि सकळ परिग्रहो । शीघ्रतर पहा हो निघावें ॥ 
५८ ॥</p>
<p>झालिया राज्यलोट । चोराकुळित हो‌ईल वाट ।</p>
<p>कोणीं नव जावें एकट । अवघीं एकवट करावीं ॥ ५९ ॥</p>
<p>अर्जुनाचेनि सांगातें । एकत्र मिळूनि समस्तें ।
</p>
<p>शीघ्र जावें इंद्रप्रस्थातें । तो मागीं त्यांतें 
रक्षील ॥ ६० ॥</p>
<p>ऐसें ऐकतां श्रीकृष्णवचन । दारुकासी आलें रुदन 
।</p>
<p>न वचे सांडूं पाहे प्राण । जळेंवीण मीन जैसा ॥ ६१ 
॥</p>
<p>निजकुळासी करूनि घात । गेला गेला रे श्रीकृष्णनाथ 
।</p>
<p>मी काळमुखा द्वारके‌आंत । जावों हा वृत्तांत सांगावया 
॥ ६२ ॥</p>
<p>गिळूनि श्रीकृष्णनिजसुखा । म्हणती हा आला काळमुखा 
।</p>
<p>सकळ जगाचिया दुःखा । सूचक देखा मी हो‌ईन ॥ ६३ ॥</p>
<p>ऐकतां माझिया वचनासी । प्राणान्त हो‌ईल सर्वांसी 
।</p>
<p>एवढ्या द्यावया महादुःखासी । न वचें हृषीकेशी मी 
तेथें ॥ ६४ ॥</p>
<p>ज्यासी म्यां सांगावी हे वार्ता । त्यांच्या करावें 
जीवघाता ।</p>
<p>एवढी घोर निष्ठरता । नव्हे कृष्णनाथा माझेनीं ॥ 
६५ ॥</p>
<p>बहुतां मुंग्यांच्या विवरासी । जेवीं आगी लावावी 
हृषीकेशी ।</p>
<p>तेवीं हे वार्ता द्वारकेसी । म्यां सुहृदांपाशीं 
सांगावी ॥ ६६ ॥</p>
<p>जेवीं फळते फुलते वनीं । भडकोनि लावावा दावाग्नी 
।</p>
<p>तैसा भडका हा सुहृदांचे कानीं । कृष्णनिधनाग्नी 
कोण लावी ॥ ६७ ॥</p>
<p>जेवीं बुडतयाचे माथां । पाषाण न देववे सर्वथा ।</p>
<p>तेवीं कृष्णसहित कुळाच्या घाता । मी नव्हें सांगता 
सुहृदांसी ॥ ६८ ॥</p>
<p>सुख द्यावें सुहृदंसी । तें राहिलें हृषीकेशी ।
</p>
<p>घे‌ऊनियां महादुःखांचिया राशी । सुहृदांपाशी मी 
न वर्चे ॥ ६९ ॥</p>
<p>आशंका ॥</p>
<p>म्हणसी जन्मवरी अवज्ञा । तुवां नाहीं केली अतिप्रज्ञा 
।</p>
<p>तो तूं अंतकाळींच्या वचना । कां अवज्ञा करितोसी 
॥ ३७० ॥</p>
<p>कृष्णा अंतकाळींचें तुझें श्रीमुख । पाहतां मज 
अत्यंत सुख ।</p>
<p>तें सांडूनि जनांसी दुःख । द्यावया देख मी न वचें 
॥ ७१ ॥</p>
<p>कुळानिधनाचें घोर दुःख । कृष्णनिधनें संतापक ।</p>
<p>माझे वचनमात्रें हें विख । जगासी देख न देववे ॥ ७२ 
॥</p>
<p>तुझे आज्ञेकरितां देख । जगासी द्यावें महादुःख 
।</p>
<p>तुझे अवज्ञेचा उल्लेख । नरकदायक मज्‌ होय ॥ ७३ ॥</p>
<p>मा आपणचि घे‌ऊनि विख । तुजपुढें मरतां देख ।</p>
<p>उत्तम गति अलोलिक । मी निजनिष्टंक पावेन ॥ ७४ ॥</p>
<p>ऐसें म्हणोनि आपण । दारुकें घातलें लोटांगण ।</p>
<p>मस्तकीं धरिले श्रीचरण । सर्वथा जाण सोडीना ॥ ७५ 
॥</p>
<p>देखोनि दारुकाचा भावो । कृपें द्रवला देवाधिदेवो 
।</p>
<p>जेणें निर्दळे शोकमोहो । तों वर्म पहा हो सांगत ॥ 
७६ ॥</p>
<blockquote>
<p><br/></p>

<p>त्वं तु मद्धर्ममास्थाय ज्ञाननिष्ठ उपेक्षकः ।
</p>
<p>मन्मायारचनामेतां विज्ञायोपशमं व्रज ॥ ४९ ॥</p>
</blockquote>
<p><br/></p>

<p>माझ्या धर्माचें निजलक्षण । दृढ आश्रयितां आपण 
।</p>
<p>पावोनि माझें ज्ञान विज्ञान । तूं ब्रह्मसंपन्न 
स्वयें होसी ॥ ७७ ॥</p>
<p>माझें धर्माचें निजलक्षण । तूं म्हणसी तें कोण कोण 
।</p>
<p>ऐक दारुका सावधान । मद्धर्म पूर्ण ते ऐसे ॥ ७८ ॥</p>
<p>हृदयीं नित्य माझें ध्यान । मुखीं माझें नामकीर्तन 
।</p>
<p>श्रवणीं माझें कथाश्रवण । करें मदर्चन सर्वदा ॥ 
७९ ॥</p>
<p>नयनीं मम मूर्तिदर्शन । चरणीं मदालया गमन ।</p>
<p>रसनें मम तीर्थप्राशन । मत्प्रसादभोजन अत्यादरें 
॥ ३८० ॥</p>
<p>साष्टांगें मजचि नमन । आल्हादें मद्‍भक्तां आलिंगन 
।</p>
<p>सप्रेम माझे सेवेवीण । रिता अर्धक्षण जा‌ऊं नेदी 
॥ ८१ ॥</p>
<p>ऐसी सेवा करितां पहा हो । सर्वभूतीं देखें मद्‍भावो 
।</p>
<p>हा सर्वधर्मांमाजीं रावो । तेथें अपावो कदा न रिघे 
॥ ८२ ॥</p>
<p>सर्वभूतीं माझें दर्शन । तेव्हां ‘वैराग्य’ वोसंडे 
संपूर्ण ।</p>
<p>तेथ सहजें होय शुद्ध ज्ञान । देहाभिमानच्छेदक ॥ 
८३ ॥</p>
<p>देहाभिमान होतां क्षीण । अपेक्षेसी पडे शून्य ।
</p>
<p>तेव्हां ‘निरपेक्षता’ पूर्ण । सहजें जाण ठसावे 
॥ ८४ ॥</p>
<p>निरपेक्षतेची दशा कैशी । विषय भेटलिया इंद्रियांसी 
।</p>
<p>उपेक्षा करी त्यांसी । जेवीं मृगजळासी सज्ञान ॥ 
८५ ॥</p>
<p>या दृष्टीं पाहतां चराचर । समूळ मिथ्या व्यवहार 
।</p>
<p>जेवीं दोराचा सर्पाकार । तेवीं भ्रमें संसार भासत 
॥ ८६ ॥</p>
<p>केवळ दोराचा सर्पाकार । तो श्वेत कृष्ण कीं रक्तांबर 
।</p>
<p>तेवीं विषयीं विषयव्यवहार । मिथ्या संसार मायिक 
॥ ८७ ॥</p>
<p>जेवीं शुक्तिकेचा रजताकार । न घडे एकही अलंकार ।
</p>
<p>तेवीं हा आभासे संसार । मिथ्या व्यवहार मायिक ॥ ८८ 
॥</p>
<p>मूळीं मिथ्या भवभान । त्याचें भ्रांतासीच बंधन 
।</p>
<p>तेथील जें मुक्तपण । तोही भ्रम जाण सोलींव ॥ ८९ ॥
</p>
<p>आम्हीं सज्ञान पूर्ण । निर्दळूनि भवबंधन ।</p>
<p>दृढ साधिलें मुक्तपण । हेंही जल्पन मायिक ॥ ३९० ॥
</p>
<p>संसार मायिक रचना । हें सत्यत्वें कळलें ज्याच्या 
मना ।</p>
<p>तैं मनचि लाजे मनपणा । ‘विज्ञान’ जाण त्या नांव ॥ 
९१ ॥</p>
<p>जागृति सुषुप्ति आणि स्वप्न । संसाराचें मिथ्या 
ज्ञान ।</p>
<p>हें ज्यासी ठसावलें संपूर्ण । ‘विज्ञान’ जाण त्या 
नांव ॥ ९२ ॥</p>
<p>मुख्य विज्ञानाचें लक्षण । साधक होय ब्रह्म पूर्ण 
।</p>
<p>जगीं न देखे मीतूंपण । ‘उपशम’ जाण या नांव ॥ ९३ ॥</p>
<p>ऐसा उपशम ज्यासी पूर्ण । त्यासी मजसीं नाहीं भिन्नपण 
।</p>
<p>दारुकें ऐकतां निरूपण । हृदयीं ते खूण चमत्कारली 
॥ ९४ ॥</p>
<p>अलंकार सोनें पाहूं गेला । तंव तोचि सोनें हो‌ऊनि 
ठेला ।</p>
<p>तेवीं मी तंव कृष्णरसें वोतला । वियोग नाथिला देहलोभें 
॥ ९५ ॥</p>
<p>मी कृष्णरूप आपण । मज कृष्णेंसीं नाहीं भिन्नपण 
।</p>
<p>ऐशी चमत्कारली खूण । मी ब्रह्म परिपूर्ण पूर्णत्वें 
॥ ९६ ॥</p>
<blockquote>
<p><br/></p>

<p>इत्युक्तस्तं परिक्रम नमस्कृत्य पुनः पुनः ।</p>
<p>तत्पादौ शीष्णर्युपाधाय दुर्मनाः प्रययौ पुरीम्‌ 
॥ ५०॥</p>
<p>इति श्रीमद्‍भागवते म्हापुराणे पारमहंस्यां संहितायामेकादस्कन्धे 
त्रिंशोऽध्यायः ॥ ३० ॥</p>

</blockquote>
<p><br/></p>

<p>ऐसें ऐकोनि श्रीकृष्णवचना । शिरीं वंदूनि श्रीकृष्णाज्ञा 
।</p>
<p>खेद सांडोनियां मना । कृष्णचरणां लागला ॥ ९७ ॥</p>
<p>करूनि त्रिवार प्रदक्षिणा । पुनः पुनः लागोनि चरणां 
।</p>
<p>चरणीं माथा ठेवूनि जाणा । घे‌ऊनि कृष्णाज्ञा निघाला 
॥ ९८ ॥</p>
<p>ब्रह्म सर्वत्र परिपूर्ण । त्याचा बोधक श्रीकृष्ण 
।</p>
<p>तो निजधामा गेला आपण । तेणें दुर्मन दारुक ॥ ९९ ॥
</p>
<p>पुढती श्रीकृष्णदर्शन । सर्वथा न लभे आपण ।</p>
<p>यालागीं अतिदुर्मन । करी गमन द्वारकेसी ॥ ४०० ॥</p>
<p>दारुक धाडिला दारकेसी । तंव मैत्रेय आला कृष्णापाशीं 
।</p>
<p>तेचि काळीं हृषीकेशी । ब्रह्मज्ञान त्यासी उपदेशी 
॥ १ ॥</p>
<p>तो ब्रह्मज्ञान‌उपदेशविधि । शुक बोलिला तृतीयस्कंधीं 
।</p>
<p>म्हणोनि तें निरूपण ये संधीं । न प्रतिपादीं पुनरुक्त 
॥ २ ॥</p>
<p>पाहावया कृष्णनिर्याण । उद्धव गुप्त होता आपण ।
</p>
<p>तेणें ऐकोनि ज्ञाननिरूपण । संतोषें नमन करी कृष्णा 
॥ ३ ॥</p>
<p>तेचि काळीं मैत्रेयासी । स्वमुखें बोलिला हृषीकेशी 
।</p>
<p>विदुर ये‌ईल तुजपाशीं । त्यासी तूं उपदेशीं गुह्यज्ञान 
॥ ४ ॥</p>
<p>उपदेशूनि मैत्रेयासी । देवें धाडिला तो स्वाश्रमासी 
।</p>
<p>उद्धवेंही नमूनि हृषीकेशी । तोही बदरीसी निघाला 
॥ ५ ॥</p>
<p>दारुक धाडिला द्वारकेसी । मैत्रेय धाडिला स्वाश्रमासी 
।</p>
<p>उद्धव धाडिला बदरीसी । व्यध‌अधमासी धाडिलें स्वर्ग 
॥ ६ ॥</p>
<p>निजरथसहित घोडे । निजायुधेंसीं धाडिलें पुढें ।
</p>
<p>आतां आपणही वाडेंकोडें । निजधामाकडे निघेल ॥ ७ ॥
</p>
<p>निजधामा निघतां श्रीपती । समस्त देव पाहों येती 
।</p>
<p>ते सुरस कथासंगती । पुढिले अध्यायार्थी अतिगोड 
॥ ८ ॥</p>
<p>अजन्मा तो जन्म मिरवी । विदेहा‌अंगीं देहपदवी ।
</p>
<p>स्वयें अक्षयी तो मरण दावी । अतिलाघवी श्रीकृष्ण 
॥ ९ ॥</p>
<p>ज्याचें निजधामगमन । शिवविरिंच्यादिकां अतर्क्य 
खूण ।</p>
<p>त्यांचे सांगेन उपलक्षण । श्रोता अवधान मज द्यावें 
॥ ४१० ॥</p>
<p>एकादशाचा कळस जाण । श्रीकृष्णांचे निजनिर्याण ।
</p>
<p>जेथ नाहीं देहाभिमान । तें ब्रह्म पूर्ण परिपक्व 
॥ ११ ॥</p>
<p>भय नाहीं जन्म धरितां । भय नाहीं देहीं वर्ततां ।
</p>
<p>भय नाहीं देह त्यागितां । ‘हे ब्रह्म-परिपूर्णता’ 
हरि दावी ॥ १२ ॥</p>
<p>एका जनार्दना शरण । पुढें अचुंबित निरूपण ।</p>
<p>संतीं मज द्यावें अवधान । सांगेन व्याख्यान सद्‍गुरुकृपा 
॥ ४१३ ॥</p>
<blockquote>
<p><br/></p>

<p>इति श्रीमद्‍भागवते महापुराणे एकादशस्कंधे परमहंससंहितायां
</p>
<p>एकाकारटीकायां ‘स्वकुलनिर्दळणं’ नाम त्रिंशोऽध्यायः 
॥ ३० ॥</p>
<p>श्रीकृष्णार्पणमस्तु ॥ श्लोक ५० ॥ ओंव्या ॥ ४१३ 
॥</p>
<p><br/></p>

</blockquote>


</article>
</body>
<!-- mirrored from santeknath.org/eknathi bhagwat/adhyay 7.html by HTTrack Website Copier/3.x [XR&CO'2013], Tue, 04 Aug 2015 03:10:59 GMT -->
</html>
